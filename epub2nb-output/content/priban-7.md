---
contentType: prose
---

<section>

třetí kapitola

1

„A pamatuješ si, jak jsme tenkrát v pingpongárně udělali díru do zdi?“

„To nebyla zeď, ale heraklit. Do zdi by Radek díru neudělal!“

„Já jsem za to nemohl, chtěl jsem smečovat!“

„Vždyť jsi ani netrefil míček!“

„Jak bych mohl trefit míček, když mi pálka zůstala ve zdi?“

„Hlavně žes měl mechovku. Čínskou!“

„A víš, co taky byla sranda? Jak jsme si jednou u mlýnku vyměnili trička!“

Kavárnu Pavilon, na jejíž zahrádce zapíjíme zákusky espresem a z hluboké paměti vytahujeme pozapomenuté historky, postavili v polovině osmdesátých let. Krátce si konkurovala s umakartovou cukrárnou, která nakonec zůstala rodinám s dětmi, zatímco do Pavilonu mířila usedlejší a německá klientela. Nakonec umakartová cukrárna padla; od té doby ostatně stihla padnout i směnárna, která ji po převratu nahradila.

Broskvový pohár, který jsem si dával v umakartové cukrárně, v Pavilonu nemají, čokoládu se šlehačkou, kterou pamatujeme z milkbaru Labe a po které touží Yveta, taky ne.

Historka s vyměněnými tričky v mé paměti zůstala. S náskokem před rodiči jsme se tenkrát vraceli z kolektivní túry a s jejich dovolením jsme si návrat prodloužili o pár set metrů směrem k modrému mlýnku. Tam jsme se posadili na kameny a navzájem si povyměňovali vrchní část oděvu. Pak jsme sklonili hlavy nad vodu a počkali, až nás rodiče dojdou. Nevím, jestli měl mít tenhle žert nějakou pointu, ale překvapené pohledy rodičů, když jsme zvedli hlavy nad ramena, si vybavuju zřetelně. Vzpomínka je v tričku. Silná, a úplně zbytečná. Na to, co měly holky pod tričky, si naopak nevzpomínám vůbec, asi mě to tehdy ještě nezajímalo. Anebo tam neměly nic.

„V kterým roce to bylo?“ zeptal se Vojta. Možná myslel na totéž. „Byl jsem tam?“

Yveta začala přemýšlet. „Mohlo mi být tak jedenáct. Ale kdo u toho byl, to už nevím.“

„Já jo,“ ozval se Radek. „Ale byly mi sotva čtyři. Nejvejš pět. Naši to pak často vyprávěli návštěvám, jinak bych o tom dávno nevěděl.“

„Taky jsem tam byl,“ přidal jsem se. „Měl jsem zelený pruhovaný tričko, který jsem dal Yvetě. Ale co jsem si oblík já, to ví pámbu.“

„Jo, ty ses mi rád staral o oděv. Vzpomínáš? Jednou jsi mi půjčil bundu, protože mi byla zima na lanovce.“

Vzpomínám. Yveta tehdy přijela na Karlovku bez rodičů, vzali ji s sebou Knotovi a měla pokoj sama pro sebe. Hned první neděli po obědě dospělí ulehli k odpočinku a my jsme se vydali na Medvědín, protože jsme se těšili na novou lanovku, kterou minulou zimu konečně uvedli do provozu. Jenže silně foukalo a Yveta šla nalehko. Měl jsem na sobě žlutou adidasku se třemi pruhy na rukávě, kterou mi táta dovezl ze zájezdu, a byl jsem gentleman. Ale jen týden. Příští neděli přijela Karolína a já jsem se k Yvetě zachoval hloupě. Nikdy jsem se k nikomu nechoval hůř. Jenže tenhle zločin už je určitě dávno promlčený.

Tenhle ano.

Pak je tady ještě jeden, zatím pravděpodobně nepromlčený. Podíval jsem se jí do očí. Byly stejně zelené a pronikavé jako kdysi.

Pronikavé, ale neproniknutelné.

Myslím na to od oběda. Uspořádala setkání po letech, ale nepozvala mě. Nechtěla, nebo nesehnala číslo? Pozval mě Vojta. Žádala ho o to, nebo mu nedokázala zabránit? Jestli má Radek správné informace a Yveta se kdysi jako odrůstající dítě skutečně přestěhovala ke Knotovým, pak můžu jen doufat, že nic neví. Největší hrůzy sice otiskl Drahovzal, ale zprávu o tom, že její adoptivní otec bonzoval estébákům, jsem pustil do světa já.

Možná to ví. Jestli si s Martinou do telefonu povídaly o tom, že jsem tehdy pracoval ve Svobodkách, mohla si to snadno spočítat. Trošku se mi stáhlo břicho.

Ale možná to neví. Zatím na sobě nedává nic znát, ani když se jí podívám do očí.

Pronikavých, ale neproniknutelných.

„Určitě tam byl Honzík,“ připomněl Radek.

Vrátil jsem se. „Jenže zrovna s ním si nikdo nechtěl to tričko vyměnit.“

„Ne že by nikdo nechtěl. Prostě to nešlo. Do tak malýho trička by se nikdo jinej nenasoukal,“ smála se Martina.

„Nikdo by si s ním nic nevyměnil, ani kdyby byl o dvě hlavy větší,“ poznamenala Yveta. „Vždycky jsme se k němu chovali ohavně.“

„Nepřeháněj, prosím tě!“ vyštěkl Radek. Najednou byl naježený jako v poledne u Karlovky.

„Ty si nevzpomínáš, jak jste mu utíkali, jak jste se mu schovávali, jak jste ho strašili?“

„To přece děti dělají.“

„Ale my jsme to dělali jen jemu.“ Možná se chtěli hádat oba.

„Protože sem nikdo mladší nejezdil.“

„Ale jezdil.“

„Nejezdil.“

Honzík Honzík. Vlastně Jan. Rodiče určitě věděli, že volbou křestního jména svému jedinému dítěti moc nepomůžou, ale otec, Jan Honzík starší, se kvůli svému otci, Janu Honzíkovi ještě staršímu, neodvážil porušit rodovou tradici. Chlapec byl nejistý, vystrašený, pomalý a napůl koktal. Rodiče se o něho báli ještě víc než naši o mě, takže i v letních vedrech chodil ve svetru a v bundě a kotrmelec nezvládl, dokud ho to Yveta nenaučila. Pak trošku vyrostl, housličky si na rozdíl ode mě vzal několikrát i na Karlovku, zodpovědně na ně cvičil a dotáhl to mnohem dál, než si jeho rodiče uměli představit. Jenže ne s houslemi. Nadanějšího dirigenta jsme od Weissmannových časů neměli. Aspoň to táta tvrdil.

„Pozvalas ho?“ zeptal jsem se.

Kývla. „Paní Honzíková mi na něj dala mobil. Ale přijet nemohl.“

„Nemohl, nebo nechtěl?“

„Nemohl. Touhle dobou míří do Anglie, povede tam nějakou letní školu. Začíná hned prvního července a on se prý musí připravit. Mám vás pozdravovat a že na Karlovku rád vzpomíná. Skoro jsem se styděla, když to říkal.“

„Blbost. Nikdy jsme mu nijak neublížili. Kdyby jo, asi by si to pamatoval.“ Radek bohužel nedokázal nechat téma odeznít.

„Nevíte něco o Hance a o Frantovi?“ Martina obracela list. Bylo to nápadné, ale prošlo jí to i u bratra.

„Nic moc,“ odpověděla Yveta. „Hanka se s ním tenkrát chtěla rozvést, ale…“

„Rozvést? Proč?“ ptala se Martina.

„Franta měl něco s nějakou zpěvačkou. Prej přímo na chatě.“

Martina se usmála. Franta byl krasavec a sportovec. Měl svaly a uměl je předvést. A kromě toho byl sympaťák. Rádi ho měli všichni. Nejspíš i zpěvačky.

„Jenže je nerozvedli. Hana sice okamžitě podala žádost, ale ještě před prvním stáním zjistila, že je těhotná. Takovým případům tenkrát rozvod nepovolovali a o potrat Hanka žádat nechtěla. Stejně už nejspíš bylo pozdě.“

„Máma mi jednou říkala, že Franta měl skoro diktátorský sklony,“ ozval se Vojta. „Že byl dost macho. Lehkej život s ním asi neměla.“

„Macho? To je divný. Myslíš, že bychom si toho tenkrát nevšimli?“

„V deseti, jedenácti letech? To asi ne,“ poznamenal Radek.

„Nám už bylo patnáct, šestnáct, víš?“ upozornila ho Yveta. Tentokrát s úsměvem.

„A nevíte někdo, jak se Franta vlastně jmenoval?“ zeptala se Martina. „Vzpomínali jsme s našima, ale nikdo si to jeho příjmení nevybavil.“

Vzpomínky jsou ve jménech. Když jsem měl snad osm let a v poslední páteční odpoledne došlo k obvyklému vyměňování adres mezi všemi přítomnými dětmi, zašel jsem i za Frantou. Dítě sice nebyl, ale do party patřil. Vůbec jsem si neuvědomil, že jeho adresa je zde, že se na konci prázdnin nesebere a neodjede někam domů. A Franta si se mnou zahrál zábavnou společenskou hru: tvrdil mi, že si sice nechává říkat Franta, ale ve skutečnosti se jmenuje Ferdinand Boguser, že bydlí v Praze přímo naproti Hradu a že na sebe každé ráno mávají z okna do okna s panem prezidentem Svobodou. V mých očích už tak velmi vysoký Franta vyrostl o další metr. Hned jsem se ho zeptal, jestli už za ním pan prezident někdy dorazil na Karlovku. Řekl mi, že ne, ale že až budu přesně vědět, kdy příští rok přijedu, mám mu napsat a on to zkusí zařídit. V klubovně jsem to hned vyprávěl Yvetě. Byla o rok starší a tvářila se skepticky. Naši se večer v pokoji tvářili ještě skeptičtěji, ale vysvětlili mi to až doma v Závětří. Měl jsem rok na to, abych Frantovi odpustil, a stihl jsem to. Ale že by se někdy choval jako diktátor, toho jsem si nevšiml.

„Vzpomínáš si, jak za ním šla Karolína pro klíč od sprchy?“ připomněl Vojta.

Další zapomenutý příběh. Karolína tenkrát přišla k večeři s červenýma očima, ale už jí bylo skoro patnáct, takže stopy dětských slz na jejích tvářích dávno nebyly běžné. Mysleli jsme, že se pohádala s rodiči, to se stávalo i nám ostatním, ale když jsme se jí po večeři ptali, kroutila hlavou. Až když šla mrňata do postelí a my jsme zůstali s Vojtou a Karolínou sami, vyprávěla nám, že se pár minut před šestou vrátili z túry a otec ji poslal pro klíč od sprchy. To už na Karlovce tekla teplá voda denně, jenže zůstávala pod zámkem. Karolína zaklepala na dveře od kuchyně, otevřela je a přednesla své přání. Franta na ni začal křičet, že když se celý den jenom fláká po horách, tak by si na klíč od sprchy mohla vzpomenout dřív, a ne až ve chvíli, kdy on a Hana mají plné ruce práce s přípravou večeří. Nic horšího se nestalo, ovšem proměna poloboha v cholerika Karolínu zasáhla. Hana přestala porcovat kuřata, utřela si ruce do zástěry a podala Karolíně klíč. Neřekla ani slovo. Možná prý se na Karolínu i usmála.

„Oni mají hodně práce, víš?“ řekla mi tehdy máma. „Zůstala tu s nimi jen paní kuchařka, ale nemá nikoho k ruce, tak jí musí Hanka pomáhat. A není tu už žádná pokojská, takže Hanka musí i uklízet, prostě toho má moc.“

„Ale na Karolínu křičel Franta, ne Hana.“

„No… Tak to někdy bývá.“

„To přece vůbec neznamená, že byl Franta diktátor,“ pravil Radek. „Měl prostě moc práce a tekly mu nervy.“

Příští rok už na Karlovce nebyl ani on, ani Hanka.

„A o Karolínce něco víš? Přijede?“ zeptala se Martina.

„Říkala, že přijede,“ odpověděla Yveta. Podívala se na mě. Dobře věděla, koho tady Karolína zajímá nejvíc.

„Nemohli jsme ji minout?“

„Když bude chtít, zavolá. Číslo na mě má,“ ujistila Martinu Yveta.

Anebo spíš mě.

„A támhlety dva chlapy jsi taky pozvala?“ ukázal Vojta pohledem za moje i Yvetina záda.

„Jaký chlapy?“ Někteří se otočili, jiným stačilo zaostřit.

Na opačném konci předsezónně poloprázdné zahrádky se chystali platit dva starší pánové. Jednomu jsme viděli do zad, druhému do tváře. Toho jsem poznal hned.

Radek ne. „Kdo to je? Měl bych je znát?“

Vojtěch seděl nehnutě, přesto se zdálo, jako by kroutil hlavou. „To přece vůbec není možný.“

„To jsem si včera na Karlovce říkal taky,“ ztlumil jsem hlas.

„Ty už jsi ho viděl?“

„Jo. Když jsem odcházel od chaty, potkal jsem ho u posledního sloupu. Říkal mi, ať nechodím daleko, že bude pršet. A strašně se divil, že nezůstanu na Karlovce na oběd.“

„Můžete mi někdo říct, kdo to je?“ připomněl se Radek.

„Jméno si nepamatuju,“ odpověděl jsem. „Ale znám ho z Karlovky. A ten druhej, až se otočí, bude nejspíš to jeho dvojče. Jen nevím, jestli starší, nebo mladší.“

Yveta vykulila oči. „Ty myslíš, že to jsou…“

„Mach a Mach,“ dokončil Vojta. „Ale to je blbost. Ten starší by musel mít už spoustu roků přes stovku.“

Zaplatili a vstali. Jednomu trvalo trošku déle, než se dokázal narovnat.

„Tihle někdy jezdili na Karlovku?“ zeptala se Martina.

„To opravdu není možný,“ řekla Yveta. „Neblázněte, kluci. Jestli měl tehdy jeden šedesát a druhej sedmdesát, tak už dneska nežijí. A jestli žijí, tak určitě nechodí po horách.“

Jeden vzal tašku, druhý hůl a vydali se směrem k nám. Jinudy nemohli.

„To jsou fakt oni. Oba!“ zašeptal Vojta. Spíš než jako bratři vypadali jako syn a otec. Nebo jako děd a praděd. Ale pořád jako dvojčata.

„Dobrý den,“ pozdravila Yveta.

„Dobrý den,“ odpověděl ten starší a otočil se ke mně. „Dneska s přáteli?“

„No…“

„Víte,“ pravil rozpačitě, „já jsem se včera spletl, když jsme se potkali. To víte, už mi ta hlava nepracuje, jak by měla. Nezlobíte se?“

Aha, to jméno. Jak mi to říkal? Urban? Urbánek? To přece nestojí za řeč, řekl jsem.

„Žádné bouřky totiž včera nehlásili,“ omlouval se. „Já už pletu všechno dohromady, jeden den bouřky, druhý den slunečno, kdo se v tom má vyznat…“

Vzpomněl jsem si na své včerejší rozpaky. Ani teď jsem nevěděl, co říct.

„Hlavně že se to počasí pořád střídá,“ pravil cynicky Radek. „Takže když se zmýlíte, tak ten omyl nikdy netrvá dlouho, že?“

Před dvěma hodinami mi tvrdil, že má doma téměř senilního otce. Třeba s ním jedná jemněji.

„A kam máte namířeno?“ zeptala se Martina snaživě starostlivým tónem.

„Zpátky na chatu,“ poprvé promluvil ten mladší. „To víte, než tam dojdeme…“

„Na Karlovku?“

„Samozřejmě. Kam jinam?“ Otočil se, poněkud netrpělivě vzal staršího bratra za loket a oba se vydali přes most směrem k poště.

Dívali jsme se po sobě, nikdo neřekl nic. Až Martina.

„Je tady ve Lhotce nějaký doktor?“

Pokrčil jsem rameny. Tohle opravdu nevím.

„Vy tomu rozumíte?“ ozvala se Yveta.

„Třeba tam na Karlovce nějak bivakují,“ uvažoval Radek. „Takoví squateři třetího věku. Před polednem si zajdou do Lhotky, naobědvají se, staví se v sámošce, koupí si rohlíky, šunku a pár flašek na zahřátí, pak se vrátí na chatu, zalehnou, v šest vstanou, rozsvítí baterky, sejdou do jídelny a povečeří. Ráno dojedou zbytky a oproti starým časům jsou na tom dokonce líp, protože je nikdo nepřijde zkasírovat.“

„Něco takovýho mě napadlo taky,“ řekl jsem. „Ale já v té chatě byl. Je tam příšernej smrad, několik měsíců tam nikdo nevětral. A určitě tam nejde voda ani elektřina. Viděli jste, jak se ten starej belhal? Ten by přece nemohl chodit potmě po schodech!“

„Říkals, že se včera divil, proč nezůstaneš na Karlovce na oběd?“ zeptal se Vojta.

„Jo.“

„Ale jestli tam někde potmě přebývají, tak dobře vědí, že se tam nevaří. Takže by se tě neptal. Leda by byl naprostý magor, a na to nevypadal.“

„Nebo si z nás prostě dělal srandu. Protože na to teda vypadal,“ pravil Radek. „Hele. Ubytovaní jsou někde tady ve Lhotce, mají pohodlnou postel a televizi na pokoji. Akorát za snídani zřejmě musí platit, což je mi líto.“

„Takže se prostě pobavili na náš účet,“ poznamenala Yveta.

Vojtěch mlčel.

„Ale stejně je to úžasný, že se sem při tom stáří ještě vypraví, ne?“ řekla Martina. „Náš táta by to dnes už asi neriskoval.“

„Prosím tě! Fotr přece nevyleze ani o patro vejš k sousedům,“ doplnil ji bratr. „Ten je skoro na konečné…“

„Radku…“ Martina se ho pokusila jemně umravnit.

Fotr je na konečné.

Tak fotr je na konečné…

Mimoděk jsem se podíval na Yvetu. A ona na mě.

Vzpomínka je na houpačce.

2

Mladší tehdy seděli na písku, my na houpací lavičce, na které se sice dalo houpat jen trošku, ale i tak to bylo příjemné. Rodiče si rozložili lehátka, svlékli se do plavek a těla natřeli vydatnou vrstvou opalovacího krému. Někteří si četli, jiní si knihou přikryli oči. Bylo velmi teplé a slunečné dopoledne. Lesy nad Karlovkou stály dosud neprokácené a nepustily k chatě ani závan mírného větru. Na dlouhé louce pod chatou leželo a vonělo seno, které bude Franta nejspíš ještě dnes odpoledne s pomocí mnoha rekreantů schovávat pod střechu. Děti na pískovišti nalívají bláto do formiček až po okraj a pak se chodí ptát rodičů, jestli nechtějí kafe. Rodiče většinou chtějí. Děti jim přinesou formičku s blátem, rodiče vypijí kafe na ex a prázdný šálek vrátí číšníkovi. Kolem lehátek vznikají malé ostrůvky mazlavého bláta v počtu odpovídajícím počtu přítomných dětí toho kterého rodiče. Bezdětní si nerušeně čtou.

Z otevřeného okna pokoje číslo 3 zní klavír, Karolína cvičí. Z otevřeného okna pokoje číslo 19 pozoruje pískoviště paní Knotová. Pan Knot napůl sedí a napůl leží v jednom z lehátek, není poznat, jestli spí nebo si čte. Naši rodinu zastupuje maminka, táta sedí v pokoji a rozepisuje noty pro své kolegy z devítihlavého komorňáku, ve kterém si kompenzuje nudu operního repertoáru. Brácha někde hraje karty nebo ping-pong.

Bylo mi jedenáct, Yvetě dvanáct. Její rodiče v lehátkách neseděli, tatínek byl v pokoji a maminka vyrazila na dlouhou túru přes Žalý až do Horního Poříčí. Hleděli jsme na mláďata v písku, houpačka se mírně pohybovala a my jsme mlčeli. Yveta tento rok vůbec víc mlčela než mluvila. Její maminka taky. Tatínek chodil jen k jídlu, jinak byl v pokoji a jen někdy před polednem nebo v podvečer, když byly všechny děti odvolány k umyvadlům a převlékány do reprezentativních oděvů, neboť v teplákách nechodily k večeři ani ty nejmladší, sešel před chatu a posadil se na houpačku. Když jsme začali pomalu scházet z pokojů do jídelny, Yveta si obula sandály a šla pro něho.

Předevčírem jsme ji vzali na Martinovku. Maminka se nejprve přesvědčila, že lanovku na Medvědín, ač je dávno zakreslená na mapě, dosud nezačali stavět, a že tedy budeme muset jako každoročně vyjet autobusem na Špindlerovku a začít od ní. Yvetě se s námi moc nechtělo a já bych byl taky radši, kdyby šla Karolína, protože s Yvetou opravdu nebyla žádná zábava. Karolína ovšem jít nemohla, protože kdybychom se na túře zdrželi, nestihla by už dnes cvičit. A protože hned v září prý bude někde vystupovat s jakýmsi koncertem jakéhosi Bečvařovského, nemůže u klavíru vynechat ani den. Yvetě řekla maminka, že by měla jít s námi, aby se trošku unavila, že se jí bude líp spát, Karolíně její maminka řekla, že na žádnou túru nemůže, aby se příliš neunavila. Na mé naléhání zkusil táta Karolíninu maminku přemluvit, ale k ničemu to nebylo.

Vypravovali jsme se s obvyklými obtížemi, v botárně se kamsi zatoulala moje pravá pionýrka, Yveta už přešlapovala před chatou, Knotovi ve dveřích, rychle jsem botu našel a obul a vyšli jsme ven. Yveta se k nám mlčky přidala, už u pingpongárny ji ale přestalo bavit jít vedle mě, zrychlila, v polovině cesty u sjezdovky se zastavila, očima se domluvila s našima a vydala se ze svahu zkratkou k autobusu. Máma na mě počkala, protože na poslední a nejprudší úsek téhle zkratky mě vždycky brala za ruku. Normálně bych se asi styděl, ale tentokrát to nemělo cenu, protože než jsme k tomuto úseku došli, byla Yveta dávno dole a přebíhala plechový lyžařský můstek přes Labe. V zimě po něm přejíždějí lyžaři, jen co se chytnou kotvy, ale přes půlmetr sněhu samozřejmě nevidí, po čem to vlastně jedou. V létě stačila i naše dětská váha, aby se most sešroubovaný z obrovských plátů vlnitého plechu rozezněl úžasným dunivým rachotem. Loni jsme na něm s Yvetou tancovali, táta si zacpával uši, ale nechal nás dupat a rachotit a smát se a křičet. Letos si Yveta ani nevzpomněla. Rozdupal jsem ho tedy sám. Yveta čekala pár metrů za mostem, ani se neohlédla.

Na Špindlerovku jely ten den v 9.30 tři autobusy, a až ten třetí, který vyšel na nás, nebyl po střechu plný. Pro Yvetu a pro mě maminka obsadila místa k sezení, Yveta gestem odmítla, vedle mě se tedy posadila máma. Yveta stála nade mnou, připadala mi náhle o hodně starší, napadlo mě, že už spolu asi nikdy nebudeme kamarádit, ostatně jsem o tom četl ve Foglarovi, že jednoho dne se chlapci do oddílu prostě nevrátí, ale nevěděl jsem, že to platí i o holkách. Tím víc mě štvalo, že s námi nejde Karolína, přece jen je mladší. A bál jsem se, abych se nepozvracel, protože v těch serpentinách od Dívčí lávky až po Erlebašku se mi to už párkrát přihodilo. Máma nenápadně držela malý igelitový sáček, Yveta to viděla, ale ani za úšklebek jí to nestálo. Naposledy jsem v tomhle autobuse zvracel loni, Yveta byla u toho, ale sama měla problém uhlídat snídani, takže se mi nesmála. Máma tehdy oznámila všem okolo, že mi příště nezapomene dát kinedryl, ale zapomněla.

Nahoře foukal studený vítr, paní Knotová poradila Yvetě, aby si oblékla bundu, Yveta mlčky poslechla. Vydali jsme se k Petrovce, máma mluvila s paní Knotovou, táta s panem Knotem, já občas promluvil na Yvetu, ale Yveta mi dohromady neřekla nic. Dvakrát jsme vyhýbali gazům polských pohraničníků, ten druhý proti nám zvedl příšerný vír prachu, ale Yveta to přešla mlčky. Ještě loni jsme tady obíhali hraniční patníky. Před posledním výšlapem na Petrovku jsem zpomalil, byl jsem zvědavý, jestli na mě aspoň počká, ale šla dál, vůbec si mě nevšímala. U Petrovky nás chvilku nechali samotné, táta s panem Knotem zašli do chaty koupit limonády v kelímku, máma s paní Knotovou se odebraly na záchod, čekali jsme na ně usazeni na balvanech u začátku cesty na Ptačí kámen. Loni nás kousek odtud oslovil polský pohraničník a zahnal nás do vnitrozemí. „Karkonoski park narodowy,“ pravil. Pobavil nás natolik, že jsme ho příštích šest sedm kilometrů nepřestali parodovat. Schválně jsem se posadil na stejný kámen jako loni, Yveta udělala pár kroků a posadila se na jiný, ani daleko, ani blízko. Už mě to štvalo.

„Udělal jsem ti něco?“

Jako bych ji překvapil. „Ne, proč?“

„Skoro vůbec se mnou nemluvíš. Dneska teda vůbec.“

„Hm.“ A podívala se jinam.

Táta přinesl malinovky. Yveta se napila, ale nedopila.

Na Martinovce se mi nálada na chvíli spravila. V rohu vedle věšáků stál jukebox. Všiml jsem si ho hned po vstupu do úzké přední jídelny, ani jsem nešel s ostatními ke stolu v té zadní. Hned jsem se naklonil nad seznam písniček a snažil se přes sklo vdechnout vůni vinylových singlů. Gott, Matuška, Spálený, Voborníková, Suchý, samé hodně staré písničky, ale najednou mi zrak skočil na poslední desku v řadě C. Číslo C9. Léto mé. Neckář. Novej Neckář!

Jenomže tentokrát mi táta nechtěl dát jedinou korunu. „Podívej se okolo! Všichni obědvají a k jídlu potřebují klid!“

„Jenom jednu…“

„Pojď si radši vybrat polívku,“ pravila maminka. „Chceš čočkovou?“

„Čočkovou nejím! Tati, mají tam novýho Neckáře! Léto mé!“

„Nezlob!“

Yveta se dívala do jídelního lístku. „Já si tu čočkovou dám, můžu?“

„Samozřejmě, Yvetko,“ odpověděla paní Knotová.

„Tati…“

„Stejně bys odvedle nic neslyšel, ty skříně mají slabé reproduktory.“

„Tím spíš by to nikomu nevadilo…“

„Už jsem řekl!“

Bylo mi do breku, ale věděl jsem, že před Yvetou nesmím.

„Tak jakou chceš tu polívku?“ Máma tíhu chvíle nezaznamenala.

„Mně je to jedno.“ Hlas se mi zlomil.

„A to je nějaká nová písnička, Pavlíku?“ ozval se pan Knot.

Pokrčil jsem rameny a zakňoural, že asi jo.

„A pustil by sis jen jednu?“

„Jo.“

„Jen tuhle jednu?“

„Jo.“

„Ruku na to!“

Podal jsem mu ji. Nebyl jsem si jist, jestli je tahle obřadnost namístě, ale dlouho jsem nad tím nepřemýšlel. Jen co mou ruku pustil, tou svou sáhl do kapsy.

„Milane, co to děláš?“ řekl táta otráveně, ale to už bylo jedno. Pan Knot mi dal korunu a já vyběhl. Očima jsem znovu zavadil o seznam desek… a jen náhodou jsem si té písničky všiml. Zarazil jsem se. Stála by o ni? Udělala by jí radost? Co když má táta pravdu a z jedné místnosti do druhé nic neuslyšíme? A proč mi vlastně na Yvetě záleží? Jestli se vrátíme včas, půjdu ještě s Karolínou do lesa, třeba ji rodiče pustí, když bude mít odcvičeno, a na Yvetu se můžu vykašlat. Hodil jsem do automatu korunu a prstem sáhl po knoflíku C9.

Rozmyslel jsem si to v poslední vteřině.

Nepočkal jsem, až jehla najde desku, vrátil jsem se ke stolu, servírka právě odcházela s objednávkou. Na tátu jsem se ani nepodíval. Miláčku, věř mi, já nejsem k máání, Vondráčková začala zpívat, podívej, nemám zdáání, slyšet byla perfektně. Potkal jsem Yvetiny překvapené oči.

„To přece není Neckář!“ zareagovala paní Knotová. „Že tys sáhl vedle!?“

Yveta jako by se usmála, ano, vzpomněla si, moc jsem chtěl, aby jí roztažené koutky aspoň chvilku vydržely.

„Asi jo,“ odpověděl jsem.

„Ale nic dalšího už se pouštět nebude,“ řekl velmi tvrdě táta.

Rozesmál jsem se. Yveta taky. Strejdánek se na mě podíval zkoumavě. Na Yvetu taky.

Řekla mi to cestou z Labské na Vrbatku. Šli jsme co nejrychleji, kdyby náhodou měli na Vrbatce taky jukebox, strejdánek mi totiž dal na Martinovce na záchodě tři koruny a u Labské nás poslal napřed.

„Jsi moc hodnej, mám tě ráda.“ Otočila se po našich, ale ti zůstali daleko za námi. Pak mě vzala za ruku. Napadlo mě, že napočítám do pěti a dám jí pusu. Jedna, dva, tři, otočil jsem se k ní, ona ke mně.

„Já se bojím, že tatínek umře, víš?“

![](image/divider.jpg)

A tak jsme teď seděli na houpačce mlčky, ale když se nikdo nedíval, pohladil jsem Yvetu po ruce, ona mi to občas oplatila a občas jsme se na sebe usmáli. Chtěl jsem se jít projít do lesa, k modrému mlýnku nebo kousek dál, kam nikdy nechodíme, jenomže nemohla. Předevčírem byla s námi na túře a tatínka hlídala maminka, dnes šla na výlet maminka a hlídat musela Yveta. Snad každou půlhodinku odběhla do pokoje zkontrolovat, jestli pan Kroupa klidně spí nebo jestli si čte nebo luští křížovku, a pak se zase vrátila na houpačku.

O čtvrt na dvanáct nás z houpačky vypudila mláďata od Novotných. Sedli jsme si na kraj pískoviště. Yveta vzala zelenou formičku, uplácala bábovku a pokusila se ji vyklopit. Písek se rozsypal do kulaté hromádky.

„Musíš lovit hlouběji,“ řekl jsem jí. „Nebo tam dát trošku vody. Mokroš se ti nerozsype. Copak už jsi to zapomněla?“

Z pokoje číslo 3 se ozvala rána, Karolína zavírala klavír a dnešní cvičení se zřejmě nevyvedlo. Možná ji za trest odpoledne nepustí ven. Yveta sice k piánu taky občas musí, ale protože jí maminka letos zapomněla vzít noty (jako loni a jako předloni), může hrát jen stupnice a písničky a po paměti i přednes, který v červnu odvedla na žákovském koncertě. Já nemusím cvičit vůbec. Kdybychom měli auto, housle by se pohodlně vešly, ale do autobusu by to bylo k té třítýdenní bagáži přece jen příliš. Naštěstí. Na Karolínu tady klavír bohužel každý rok čekal.

Yveta vzala modrožlutý mřížkovaný kyblík a vydala se na louku. Věděli jsme, kde pod listy teče nenápadný potůček, Yveta nabrala vodu a uplácala novou bábovku. Povedla se jí. Vzala novou formičku, písku dala jen na dno, zbytek dolila vodou a vydala se k panu Knotovi. „Nechcete kafe?“ pravila a rozesmála se.

Jenže strejdánek ne. Pohlédl na Yvetu poněkud užasle, formičku si od ní vzal, ale jako by nevěděl, co s ní má dělat.

Yveta byla v rozpacích. „To bylo jen z legrace,“ řekla po chvilce, formičku mu vzala z ruky a kávu vylila na zem.

Okno pokoje číslo 19, z něhož celou scénu pozorovala paní Knotová, se potichu zavřelo.

Chvilku nato přiběhla Karolína, jenomže ne v teplákách, ale celá v obědovém. Na hranu pískoviště se tedy posadit nemohla a houpačku okupovaly děti. Stála, dívala se na mě a na Yvetu, zavolal jsem na ni, ať se přidá, že otevíráme kavárnu, ale nechtěla. Nemohla. Chvíli postála, pak se odebrala do paláce a rukou opatrně odmetla zrnka písku z toho sedátka, které tam pro nás kdysi kdosi vyrobil. Posadila se na kraj a dívala se k pískovišti, jestli se zvedneme a půjdeme za ní. Předstíral jsem, že ji mezi větvemi nevidím, a přemýšlel jsem, co mám dělat. Chtělo se mi jít ke Karolíně, ale taky se mi chtělo zůstat s Yvetou.

Ani jsem si ten pocit nemusel ukládat do paměti, ještě si mě v životě párkrát najde.

Vysvobodila mě maminka. Vstala z lehátka, ohlásila, že musíme najít bráchu a pak se umýt a převléct k obědu, a já jsem vůbec neprotestoval.

„No jo, ono už je půl pryč,“ řekl kdosi a lehátková společnost se začala zvolna zvedat. Rodiče svolávali pacholata z houpačky, Yveta oznámila, že jde pro tatínka, jen pan Knot zůstal sedět v lehátku. Okolní rozruch se ho netýkal.

„Ty dnes nepůjdeš k obědu, Milane?“ zasmála se na něho máma.

„Půjdu, Jiřinko,“ odpověděl potichu. „Jenže já nemusím spěchat. Sám jsem umytej za pár vteřin a nikoho dalšího umejvat nemusím, víš?“

„Promiň,“ řekla máma ještě tišeji.

Ani Karolína nespěchala. Seděla v paláci, téměř bez hnutí užívala chvíle svobody, kterou jí rodiče věnovali, a pozorovala, jak její kamarádi odcházejí do chaty, ze které ona teprve před pár minutami směla vyběhnout.

Uklidil jsem mámino lehátko do seníku, vyšel jsem ven, brácha právě přicházel od pingpongárny, v úzké chodbičce botárny vznikla zácpa, museli jsme chvíli čekat venku, Franta se snažil projít s basou limonád, ale nakonec jsme se dostali dovnitř a vyzuli z tenisek, já musel sundat i ponožky plné písku a pak jsem si všiml, že ostatní z botárny náhle buď vešli do chaty, nebo vyběhli zpátky před chatu. Halou přicházela Yveta a vedla pana Kroupu za ruku stejně, jako ještě loni vodil on ji. Pan Kroupa se zastavil, přidržel se opěradla jednoho z těch obrovských zelených křesel v hale, a když Yveta viděla, že je cesta volná, znovu ho vzala za ruku, oba prošli chodbičkou a vydali se k houpačce. Deset minut tam posedí, pak přijdou do jídelny. Pan Kroupa už měl na nohou sandály, Franta mu prý dovolil chodit v nich i po chatě. Všichni, kteří panu Kroupovi před chvílí udělali místo, se vrátili do botárny, pomalu se přezouvali a nikdo nemluvil. Pak vstoupila Karolína, sundala si boty a bez jediného pohledu prošla kolem mě.

Počkala až pod schodištěm. „Víš, co mi dalo práce přemluvit mámu, aby mě aspoň na chvilku pustila ven? A ty pak za mnou vůbec nepřijdeš.“

Zdálo se mi, že vzlykla, ale tvářila se hrdě. Pak mě předskočila a vyběhla do pokoje číslo 11, zatímco já musel o patro výš do sedmnáctky. Bleskově jsem si umyl ruce a v připraveném lavoru i nohy, převlíkl jsem se a zase vyběhl před dveře. Na okně v chodbě zápasila můra s vlastní slepotou. Můr jsem se bál a ještě pár let se jich bát budu, ale její marné zápolení s okenní tabulkou mi připadalo horší než můj strach. Zatnul jsem zuby a zkusil jsem ho překonat. Otevřel jsem vnitřní okno, pak i vnější, můra se sice nejprve zamotala do záclony, pak ale našla cestu a vyletěla ven. Na houpačce pod oknem seděla Yveta s tatínkem. Zaslechli zavrzání okna, podívali se ke mně, Yveta mi zamávala, pan Kroupa ne, seděl, jako by se bál, že z houpačky spadne, byl strašně hubený, Yveta houpala velmi jemně, její tatínek měl sluneční brýle a v mírném záklonu hleděl na protější, jen pár kilometrů vzdálené svahy. Nedostupná dálka. Yveta ho hladila po předloktí, vlastně stejně jako před chvílí mě, uvědomil jsem si a připadalo mi to nějak nepatřičné, ale současně jsem věděl, že se Yveta chová správně, náhle jsem její strach o tatínka pochopil. Vždyť to vidím od začátku, jenom jsem se bál to všechno domyslet: i k záchodu ho vždycky někdo doprovází, Franta s Hankou čekají s úklidem jídelny často až do půl druhé, protože pan Kroupa jí sice málo, ale zato dlouho, večer se s ním Franta domlouvá, co bude druhý den k obědu a k večeři a jestli mu nemají uvařit něco jiného. Po večeři chvíli posedí s ostatními dospělými, někdy přijde v Yvetině doprovodu do klubovny, kde se dospělí večer dívají na televizi, ale sedá si blízko dveří, aby ostatní nerušil, až bude po pár minutách odcházet. Stojím u okna, hledím na něho a na Yvetu a mám stejný pocit jako předevčírem, když nade mnou stála v autobuse na Špindlerovku. Je dospělá, mnohem dospělejší než já, vždyť i po té ruce mě hladí podobně jako maminka, nemůžu se s ní měřit, nemůžu se k ní přiblížit, v tu chvíli mě navíc napadlo, že pan Kroupa může klidně umřít ještě dnes, hned teď, a já vůbec nevím, co bych měl v takové situaci dělat, jak si vlastně paní Kroupová může chodit jen tak po horách, to by naše maminka určitě neudělala, kdyby tatínek umíral!

„Ty, kluku, půjdeš do jídelny?“ ozvalo se mi za zády.

Otočil jsem se od okna. Očima bych ji hned nerozeznal, v chodbě bylo šero, ovšem hlas měla Karolína nezaměnitelný. Přišla asi pro mě, protože co by jinak dělala v našem poschodí? A řekla mi kluku. Letos poprvé. A zkusila se usmát.

„Jasně, holko,“ odpověděl jsem.

Vzala mě za ruku. „Já už se nezlobím.“

Šli jsme po schodech. V mezipatře vyšel ze záchodu strejdánek, usmál se na nás, zdálo se mi, že trošku překvapeně, i v tom věku jsem jeho údivu rozuměl, dali jsme mu na schodech přednost, teď jenom nepotkat Yvetu, až se budou s tatínkem vracet, naštěstí se z chodbičky od pokojů prvního patra začaly ozývat klíče v zámcích a hladoví dospělí obsadili schodiště, někde mezi nimi Karolína zaslechla hlas svého otce, pustila mou ruku a do červené jídelny jsme sešli jen jako kamarádi. Franta právě otvíral dveře od té bílé, Karolína se vydala k Procházkovic stolu, já k našemu a Knotovic, podíval jsem se z okna, Yveta s tatínkem už na houpačce nebyli.

![](image/divider.jpg)

Když se paní Kroupová pozdě odpoledne vracela z túry, čekali jsme ji s Yvetou u ohniště před pingpongárnou. Pan Kroupa vyšel s námi, měl hůlku a s Yvetinou pomocí to zvládl docela snadno. Na chvíli si sedl na jeden z pařezů, ale nesedělo se mu příliš pohodlně, a tak se v doprovodu dcery pomalu vrátil k chatě. Yveta poprosila Frantu, aby mu dal před chatu židli, a pak ho tam nechala s křížovkou a přiběhla zpátky za mnou.

Paní Kroupová se objevila krátce po páté. Zadýchaná a ve tváři červená jako každý, kdo se škrábe na Karlovku po staré cestě, se u nás na chvíli zastavila.

„Tatínek je v pořádku?“

„Jo, čeká na tebe před chatou.“

„A jak mu je?“

„Obědval normálně.“

„Tak fajn,“ řekla a vydala se zdolat posledních padesát metrů.

„Mami!“ zavolala na ni Yveta. „Máš?“

„Prosím?“

„Máš to pro mě?“

„Aha. Mám, buď bez starosti!“ odpověděla.

„Co jestli má?“ zeptal jsem se.

„Nebuď zvědavej,“ usmála se.

![](image/divider.jpg)

Zvědavej jsem musel být až do večeře. Ještě než jsem ji jako poslední stihl dojíst, přiběhla Yveta k našemu stolu.

„Dělej, něco pro tebe mám,“ řekla a hned zase odběhla.

„Nehltej. Pořádně kousej, než to maso spolkneš,“ ozvala se máma. Yveta ji už naštěstí nemohla slyšet.

Čekaly na mě s Karolínou na plácku před klubovnou, v níž ovšem měli v tomto čase převahu a oprávněné nároky dospělí. Mrňata Novotných právě pod dohledem rodičů odcházela z večerníčku a z klubovny se za chvilku ozve znělka televizních novin. Naši přicházejí až na osmou, pokud je na co se dívat, ale většinou zůstávají s přáteli v červené jídelně. Novotní musí nejprve uložit Radka a Martinu a pak se k nim přidají.

„Mám pro tebe dárek,“ řekla Yveta. „Máma ho dneska koupila v Poříčí.“ Za zády držela papírový sáček omotaný zelenou mašlí. Hned mi bylo jasné, že je v něm malá gramodeska, a hned mě taky napadlo která. Propadl jsem bezmezné radosti, vytáhl jsem ze sáčku Léto mé, Neckář se na obalu usmíval, v ruce držel kytku, deska uvnitř nádherně voněla, Yveta se smála, já taky, Karolína řekla, že Neckář zpívá mizerně, prý ještě hůř než Spálený, načež někam odešla, my jsme s Yvetou utíkali do jídelny, řekli jsme našim, že bychom si chtěli pustit gramofon, Franta zrovna přinesl paní Knotové běloveskou kyselku Idu, podíval se na mě, téměř neslyšně pravil ‚ty a gramofon, jo?‘, strejdánek se zasmál, vzal od nás desku, ukázal ji Frantovi, řekl, že tohle je bezpečný, moc jsem nevěděl, co tím myslí, ale bylo mi to jedno. Sedli jsme si ke stolu u dveří do kuchyně, Franta sundal z gramofonu lýkové prostírky, pan Knot otevřel víko a položil desku na talíř.

Když dohrála, svěřil jsem ji rodičům do opatrování, nikoho jsme se s Yvetou neptali a vyběhli jsme z chaty, venku už byla úplná tma, jen boudy na protější stráni svítily a taky dva světlomety pod střechou Karlovky, ty ale daleko nedosáhly, víceméně po paměti jsme se vydali k pingpongárně, neposečená tráva voněla líp než ve dne, drželi jsme se za ruce a bylo to hezčí, než jsem si do té doby uměl představit.

![](image/divider.jpg)

V sobotu přesně v deset hodin dopoledne postavila Yveta svůj kufřík k těm dvěma, které s pomocí pana Knota snesla do haly její maminka. Pan Kroupa seděl ve velkém zeleném křesle a čekal na Frantu, zatímco paní Kroupová se pomalu odhodlávala vyrazit pěšky do Lhotky. Letos naposledy. Za chvíli Franta pana Kroupu opatrně usadí do gazíku, nastartuje a vyjede stejným směrem. V úschovně Horského hotelu vyloží kufry ostatních odjíždějících a potom přesedne do svého embéčka, které parkuje v garážích za hotelem, přestože po nové cestě by už dnes na Karlovku i obyčejná škodovka snadno vyjela. Přestoupí i pan Kroupa, na Yvetu s maminkou chvíli počkají, potom je naloží na zadní sedadla, a nebude-li pan Kroupa potřebovat během cesty odpočívat, příští zastávkou bude až Závětří.

„Jste hodný, Františku,“ řekla mu máma, když začal nakládat.

Mávl rukou. „V tomhle stavu přece nemůže cestovat autobusem. Vůbec mi není jasný, jak to mohl zvládnout sem.“

Postávali jsme s Yvetou na louce za chatou. Paní Kroupová se ještě s kýmsi loučila a Yvetě najednou vyskočila slza. Jedna.

„Mně je taky líto, že odjíždíš,“ řekl jsem.

Dostal jsem pusu na čelo.

Z chaty vyšel pan Procházka a chvíli po něm paní Procházková s Karolínou. Nevšimli si nás a pomalu odcházeli po cestě do Lhotky.

„Budeš tady sám,“ řekla Yveta.

Kývl jsem a najednou mi taky vyskočila slza. A taky jen jedna.

Stiskla mi ruku. „Za rok,“ řekla. „Za rok tady, jo?“

Kývl jsem podruhé, ale uvnitř jako bych nevěřil, že se příštího roku dožiju.

Představit jsem si totiž nedokázal ani dnešní odpoledne.

3

Zaplatili jsme a Vojta s Radkem se odešli poptat do infocentra, jak se autem dostanou do Boudy Na horní. Zůstal jsem s holkama. Chtěl jsem se dovědět něco o Karolíně, ale připadalo mi trapné se Yvety ptát. Věděl jsem, že všechny mé dětské zločiny jsou dávno promlčeny, že je to už skoro čtvrt století, že Yveta za tu dobu určitě zažila spoustu horších situací, že určitě není tak hloupá, aby v sobě nosila hořkosti z nejútlejšího mládí, ale bylo mi jasné, že pokud si ty hloupé chvíle pamatuju sám, tak na ně určitě nezapomněla ani ona.

„Jak to v té boudě vypadá?“ zeptala se Martina. „Je to noclehárna, nebo hotel?“

„Byl jsem tam sám a dali mi pokoj pro čtyři,“ řekl jsem. „Možná menší nemají. A záchody jsou společný. Ale slečna říkala, že dneska čeká nějakou partu, tak třeba ty lepší pokoje šetří pro ni.“

„To budeme asi my, ne?“ obrátila se Martina k Yvetě. „Opravdu jsi to tam zabukovala?“

„Jasně. Sice jen po telefonu, ale přísahala, že si všechno píše.“

„Takže jsi věděla, jak je to s Karlovkou?“

„Jo.“

„A přesto jsi nás všechny pozvala a nikomus to neřekla?“

„Tohle už jsem vysvětlovala Radkovi. Nepřijeli byste.“

„No a co?“ chtěl jsem říct. Nepřijeli bychom, když není kam. Nepřijeli bychom, když není kvůli komu. Ale za to Yveta koneckonců nemůže. Vlastně za nic nemůže. A navíc bylo kvůli komu přijet. Vidět Vojtu je fajn, přes všechno, co se mezi námi stalo. Vidět Yvetu je taky fajn. Martinu a Radka jsem tehdy znal jenom trochu, kvůli nim bych nejezdil. Ale třeba dorazí Karolína a pak to všechno dostane smysl.

„Musíme zpátky až skoro do Poříčí,“ oznámil Radek. „A kdesi odbočit doleva na jakési Vartovice.“

„Nebylo by to rychlejší tou novou lanovkou?“ navrhla Martina.

„Lanovkou je to dvanáct minut,“ podělil jsem se o včerejší zkušenost.

„Autem to ta ženská odhadla na víc než půlhodinu,“ řekl Radek.

Nechat auto na prázdném a nehlídaném parkovišti přes noc se Vojtěchovi ani Radkovi nechtělo. Před dvaceti lety by jim nic jiného nezbylo, jenže tehdy bylo parkoviště přeplněné a hlídané, a tudíž víceméně bezpečné. Teď byly za deset minut čtyři a tři z nás měli na výběr. Martina s Yvetou se ujistily, že lanovka opravdu končí na dohled od boudy, a odebraly se k dolní stanici.

Radek nastartoval felicii, já jsem si sedl k Vojtovi do golfa. Za posledních patnáct let jsme se několikrát viděli, ale vždy ve společnosti dalších přátel a známých. Teď to bude od devadesátého roku poprvé, kdy budeme spolu sami a kdy se nebudeme moci schovat za banální dialogy a za pohledy jinam.

„Tak jak žiješ? Pořád v Rakousích?“ Věděl jsem, že ano, ale jak jinak začít?

Radek před námi šlápl na plyn, a když jsme vyjížděli z první zatáčky, už nebyl vidět. Vojta jel pomalu, jako vždycky, když nikam nespěchal. A díval se před sebe. Řidič může.

„Jo, pořád. Ale teď jsem tady čím dál častěji. Naši už jsou na tom docela špatně a ségra nezvládne všechno.“

„Jak špatně?“ Za banální dialog se zjevně můžeme schovat i dnes.

Minuli jsme benzinku, pak odbočku na Krausovky, a vjeli jsme na most.

„Táta byl dlouho ve špitále a už se nevrátil do formy. Většinou celej den proleží. Máti chodila na chemo, tajila to před ním i před ségrou, dokonce to zkoušela i na mě. Jenže Ingrid je doktorka, takže to poznala.“

„Ingrid? Vy jste zase spolu?“ Před pár lety Vojtovi utekla.

„Vrátila se. Ani nevím proč.“

„Vzali jste se?“

„Ne, to bych ti napsal. A co ty? Co vaši?“

Tak jsem mu to řekl.

„Bráchu jsem viděl nedávno v televizi ve zprávách,“ pravil po chvíli. „Myslel jsem, že té politiky dávno nechal.“

„Skoro jo. Dělá v Polsku na ambasádě a to snad už ani není politika.“

„Málem jsem ho nepoznal. Šedivý vlasy, tlustý brejle, akorát hlas pořád stejnej.“

Ano, stárneme. Ačkoli ne všichni. „Co říkáš těm dvěma hříčkám přírody?“ vzpomněl jsem si na sourozence Machovy.

Vojta přibrzdil a odbočil na Vartovice. U autobusové zastávky, pár metrů za křižovatkou, na nás čekala Radkova felicie. Vojta blikl a znovu přibrzdil, Radek se rozjel. „O těch dvou budu muset ještě přemejšlet. To totiž nemohli bejt oni.“

„Cože? Vždyť jsi byl první, kdo je poznal! A oni nás taky poznali!“

„Všiml sis, jak vypadají? Úplně stejně jako tehdy. Počítal jsem to. I kdybychom je viděli naposledy v osmdesátým, tak je to pětadvacet let. Yveta měla pravdu, ten starší by musel mít přes stovku.“

„Třeba má!“

„Třeba jo. Ale ten mladší by musel mít přes osmdesát, a to nemá určitě.“

„V tom případě jsme se spletli tenkrát,“ řekl jsem. „Prostě tehdy neměl šedesát. Byli jsme děti, vzpomeň si, jak starej se nám zdál Franta. Kdo ví, jestli měl aspoň třicet, když na Karlovku nastoupil.“

Vojta neřekl nic.

„A taky lidi stárli rychleji,“ pokračoval jsem. „Potkal jsi tenkrát čtyřicátníka v riflích? Nebo padesátiletou máničku? Po fakultě všichni oblíkli tesilky a ty jim vydržely až do rakve. Jak jsme tehdy měli poznat, jestli má ten mladší Mach čtyřicet, nebo šedesát?“

Kývl. „Zní to rozumně. Akorát…“

„Co?“

„Bylo to mladší dvojče tenkrát starší, nebo mladší než tvůj otec?“

„Samozřejmě starší,“ odpověděl jsem. „Klidně o deset let.“

„A kolik měl tvůj otec v osmdesátým? Kolem padesátky, ne?“

„Přesně padesát.“

„Aha. Takže je to divný, ne?“

Mlčeli jsme. Silnice skončila, vjeli jsme na štěrkopískovou cestu, která po chvíli začala mírně stoupat. Pak najednou Radek před námi prudce zabrzdil. Zastavili jsme také a nechali Radkovi místo, aby mohl nacouvat zpátky k odbočce do lesa. Začínala sice zákazem vjezdu, naštěstí však s připojenou cedulí Hostům a zásobování Boudy Na horní vjezd povolen. Prudký kopec, lesní terén, na tachometru nanejvýš třicítka. Vojta se soustředil.

„Ještě jedna věc je na nich divná,“ řekl jsem.

„Co?“

„Jsou to bráchové. Naši jim tehdy říkali dvojčata, protože si byli hodně podobní, ale říkali, že jedno je starší a druhé mladší. Opravdová dvojčata to bejt nemůžou, jsou to jenom bráchové. Ale když o nich mluvíme, automaticky říkáme, že jeden je o dvacet let starší. To je na bráchy dost, ne?“

„Natož na dvojčata,“ usmál se Vojta. „Asi mezi nimi takovej rozdíl nebyl. Deset let by klidně stačilo. Sám jsi to říkal, prostě jsme tenkrát toho staršího viděli ještě staršího, než doopravdy byl.“

„Takže mu dnes není přes sto, ale jen přes devadesát,“ kroutil jsem hlavou.

„Celý je to nesmysl.“ Auto poskočilo na přírodním schodu, Vojta ještě zpomalil a přeřadil na jedničku. Pak se proti nám objevila horní stanice lanovky.

„Jsme tady,“ řekl jsem. Vojtěch zaparkoval vedle Radka k lesu čelem a k chatě zády, Yveta s Martinou seděly na lavičce před boudou.

„Příště jedu lanovkou,“ poznamenal Radek. Otevřel kufr a začal vytahovat zavazadla. „To byla příšerná cesta.“

„Už máme klíče,“ odpověděla mu Martina. „Je to na holky a na kluky.“

„Lanovkou je to skvělý,“ oznámila Yveta. „Nádhernej rozhled. Teda… až na tu Karlovku, ta tam stojí hodně smutně. Ale ten tip ti nevyšel,“ obrátila se k Radkovi.

„Jakej tip?“

„My jsme je totiž viděly.“

„Koho?“

„Ty Machovic dědečky. Šlapali pěkně do kopečka na Karlovku. A po staré! Kdepak postel ve Lhotce!“

„Takže fakt squateři?!“ rozesmál se Radek.

Vzpomněl jsem si, co jsem včera viděl já. „Myslím, že ne. Řek bych, že mají klíče. Když jsem včera touhle dobou koukal na Karlovku z lanovky, byly dveře ve starým vchodu pootevřený. Dneska v poledne už ne. Tak jsem myslel, že se mi to zdálo. Ale nejspíš v tom teda mají prsty oni.“

„Možná,“ řekla Yveta. „Já si ale neumím představit, že budu v sedmdesáti jezdit na dovolenou do opuštěné chaty, kde nejde proud ani plyn a kam teče střechou. I když kdo ví, co bude za dvacet let. Třeba taky nebudu mít na nic lepšího.“

„Ti dva na nějaký socky nevypadají,“ namítl Radek. „Jestli na Karlovce opravdu přespávají, tak jedině z plezíru.“

„Ale z hodně divnýho plezíru,“ poznamenal jsem. „Spíš budou mešuge. Ten jeden se včera divil, proč nezůstanu na Karlovce na oběd, říkal mi pane Urbánek a vůbec vypadal nepříčetně.“

„Dneska se mi oba zdáli docela při věci,“ řekla Yveta. „A jestli si ten starší plete jména, tak na to má ve svým věku nárok, ne?“

„Je to divný,“ prohlásil Vojta. „V autě jsme jim ty roky s Pavlem spočítali. Prostě to nemůžou bejt oni.“ Zamknul auto a vzal kufřík. „Nemůžou.“

Vešli jsme do chaty.

4

Neděle 26. 7. 1970

Letos je tu nápadné ticho. Od první chvíle. Přijeli jsme do Lhotky, vystoupili z autobusu a mlčeli jsme. Pavlík si začal zpívat nějakou odrhovačku, jako teď pořád (však už nás na to upozorňovali i ve školce!), ale po chvíli toho sám od sebe nechal. Stáli jsme na nádraží, my čtyři a Dana s Milanem, trvalo to možná patnáct minut, než se objevil pan Mánek s koněm. Jiřina se bála, že když teď všechny odevšad vyhazují, že určitě vyhodili i Mánkovy z Karlovky a že nový správce neví, kdy má přijet k závětrovskému autobusu. Mánek slezl z vozu, přivítal nás jen tak na půl úst, jako by nás neznal, ale potom nás všechny jednoho po druhém pevně objal, jako bychom byli kdovíjak blízcí přátelé. Pak naložil kufry na vůz, Pavlíkovi a Petrovi řekl, ať si vylezou za ním, kluci byli nadšení, Mánek cosi křikl na Sylvu a vůz se dal do pohybu.

„Snad Pavlík nespadne,“ řekla Jiřina, ale spíš jen pro sebe. Možná ji chlapec i na tu dálku slyšel, chytil se Mánka za loket, načež vjeli na most a už jsme je neviděli.

„Nemělas jet taky?“ zeptal jsem se Dany. Po těch týdnech ve špitále se pořád ještě docela nespravila.

„To zvládnu,“ řekla.

Vydali jsme se pěšky přes Lhotku až k hotelu Lomnice, u kterého začíná prudký kopec ke Karlově boudě. A zase bylo ticho. Tiše jsme vyšli první úsek. „Nevidím žádné borůvky,“ řekla Dana, „a to si na ně vezu dvě zavařovačky.“ Jiřina řekla chápavě „Hm,“ a bylo ticho. U Tabulových bud vlálo na mnoha šňůrách čerstvě vyprané ložní prádlo, ale živá duše nebyla v dohledu. „To si to tady perou sami?“ podivila se Jiřina, a bylo ticho. V posledním úseku už se nechtělo mluvit nikomu. Až když jsme přišli k místu, kde z cesty do hustého lesa nenápadně odbočuje zkratka k dolní stanici lanovky, promluvil i Milan. Od jednoho tlustého kmene k druhému byl nad pěšinkou natažen červený pás. A na sloupku cedule Zákaz vstupu. Milan se zastavil, chvíli na něj hleděl a pak řekl: „Tak i sem to došlo.“ A usmál se. Hořce, ale usmál.

„Chodit zkratkou je proti duchu doby,“ poznamenala Jiřina.

„Pojďme. Už je to jen kousek,“ řekla Dana. A bylo ticho.

Petr s Pavlíkem na nás čekali v pokoji. Petr vynesl všechny tři kufry. Jiřina ho pokárala, že si tím mohl ublížit, já jsem ho naopak pochválil a on řekl, že mu pan Mánek pomohl. Asi aby uklidnil maminku. Ale jinak byl zamlklý, protože se ptal pana Mánka na to, co ho trápilo celou cestu autobusem, a pan Mánek mu řekl, že Bartoňovi tady letos ještě nejsou, že přijedou jako každý rok až v polovině srpna, takže se Petr s Ivankou neuvidí. My jsme letos v obvyklém termínu nemohli, protože nový ředitel manželce neodpustil nástup v posledním srpnovém týdnu. Milan z toho nebyl nadšený, když prý jsme se domluvili, že budeme na Karlovce trávit každý jednadvacátý srpen, tak bychom to neměli porušit už po dvou letech. Ale nakonec se Knotovi přizpůsobili. Milan ironicky říkal, že teď možná bude mít prázdniny pořád, takže je mu koneckonců jedno, kdy pojede na hory. Weissmann má letos dirigovat zahajovací koncert filharmonie, takže mu změna přišla vhod. Je to asi poprvé, kdy zahajovací koncert neřídí šéf, a je to taky poprvé, kdy někde nějaký šéf uznal, že dvojka je lepší než on. Jestli nebudu muset být ten večer v divadle, půjdu si to poslechnout.

I při obědě bylo v jídelně neobvyklé ticho. Rodiny u stolů si šeptaly, ty nejhlučnější mluvily polohlasem. Rozhlížel jsem se kolem, ale letos tu skoro nikoho neznám. Weissmann s Marcelou přijedou až k večeři, jezdí autem a nic je nenutí spěchat. Šnajdr tu není, nejsme ve spojení, takže jsme ho o změně termínu nemohli informovat. Petr se nakonec uklidnil, protože si všiml, že u rohového stolu sedí jeho loňští kamarádi Ondra a Honza Vláškovi. Když jsme si sedli ke kávě do červené jídelny, aby si Milan mohl zapálit (kouří prý už jen svátečně), prošel kolem Láďa Procházka, spolužák z JAMU, houslista o dva tři ročníky mladší. Ale buď si mě nevšiml nebo mě nepoznal. Anebo to vůbec nebyl on.

Milan seděl naproti mně, vykouřil nejméně tři cigarety, všechny samozřejmě svátečně, ale nemluvil, díval se na gobelín na stěně za mými zády, anebo z okna, kterým mohl přes záclony sotva vidět víc než kontury Zlatého návrší. Na vedlejším stolku ležely sobotní noviny, Rudé právo a Pochodeň, jako vždycky, žádné jiné tu neznají. Trvalý boj, zní titulek úvodníku v Rudém právu. A autor se jmenuje Moc. Miroslav Moc. Jak jinak by se měl jmenovat politický zpravodaj toho jejich plátku! Jindy by Milan noviny otevřel třeba jen z roztržitosti, když už ne ze zvědavosti, ale tentokrát ho nezajímaly vůbec. Je mi to jasné, ale přesto bych si přál, aby našel aspoň nějaký důvod k životu. Ano, v květnu u prověrek neměl šanci, to si Lesák jako člen komise pohlídal. Milan s tím ovšem dopředu počítal, sám říkal, že se bude bez rudé knížky cítit lépe. Jenže jako by se nechtěl držet ani té naděje, kterou jsme mu v červnu vybojovali. Konečnému úspěchu zřetelně věří ještě méně než my. Vlastně nevěří vůbec.

A přitom proti jeho odchodu z divadla hlasovali i dva prověření soudruzi. V závodním výboru ROH je nás sedm, za orchestr jsme tam ale jen dva, já a hobojista Kroupa, oba nestraníci. Zbytek jsou zpěváci a technici. Pro Milanův odchod byl jen Steklý, úplně dutý tenor, který vždy zazpívá cokoli, co strana nařídí. Antonín Kroupa je už starší a bázlivý člověk, myslel jsem, že se zdrží hlasování, a taky to tak dlouho vypadalo. Schůze se zúčastnil i Tancoš, který bude zřejmě hned v září oficiálně jmenován ředitelem, a od kterého tedy nikdo nečeká nic dobrého. Však taky skoro nemluvil, jen pozoroval. Ani Kroupa během diskuse neřekl jediné slovo, ale když se pak předseda Bilig pokoušel sestavit návrh usnesení a pět minut se mu nedařilo zformulovat první větu (inu zpěvák), vysypal Kroupa z rukávu celý text, jako by si ho doma připravil. Technici mu byli vděční, že můžou jít domů, a když jsme šli s Kroupou k tramvaji, potvrdil mi, že o návrhu usnesení skutečně několik dnů přemýšlel a skutečně si ho slovo od slova připravil. Ani jeden z nás nečekal, že by to mohlo projít tak hladce. „Snad jsme Milanovi pomohli,“ řekl jsem, a on na to „Tomu nevěřte, kolego. Oni udělají, co budou chtít. Obávám se, že panu Knotovi není pomoci. To jen sebe jsme zachránili od ztráty sebeúcty. Gratuluji vám!“ Pozdravil mě starosvětsky lehkou úklonou a nastoupil do dvojky směrem do Židenic.

Milanovi jsem to pak vyprávěl a on šel Kroupovi poděkovat. Výpověď zatím nedostal, ale Lesák prý strašně řval, že Knot v divadle zůstane jen přes jeho mrtvolu, a že když ZV ROH nepochopil požadavky doby, tak bude nutno zvolit jiný výbor, který už bude na potřebné politické úrovni. Předpokládá se, že stranický výbor se sejde hned po prázdninách. Kromě Lesáka v něm není nikdo, kdo by měl důvod Milanovi ubližovat. Ale statečného aby v něm pohledal.

Jako teď všude.

![](image/divider.jpg)

Čtvrtek 30. 7. 1970

Ráno jsme se vypravili do Janských Lázní. Petrovi se původně nechtělo, ale Jiřina kluky navnadila vyprávěním o veliké kabinové lanovce, takže jsme vyrazili bez zbytečného dohadování. Představou lanovky, do které se vejde třeba až dvacet cestujících, Pavlíka natolik ohromila, že v autobusu dokonce usnul. Museli jsme pak vystát dlouhou frontu, a až když jela kabina potřetí, zbylo v ní místo i pro nás. Velký zážitek to ale pro chlapce nebyl. Stáli jsme uprostřed a přes těla okolostojících jsme ven neviděli ani my, natož oni.

Potom na nás čekal vleklý, docela prudký kopec, který skončil až po mnoha kilometrech v Buffetu na rozcestí. Tam jsem si dal konečně pivo a kluci malinovku. Párek jim manželka nedovolila, tak si do něho kousli aspoň ode mě, když odešla na toaletu.

Posíleni jsme se vydali z kopce směrem k chatě a asi půl kilometru pod buffetem se nám naskytl strašlivý pohled na spáleniště Klínovky. Následky požáru, který v zimě zničil boudu do základů, ještě nestačili odklidit. Obrovská hromada sutin, hora balvanů, ze kterých trčí tlusté dráty, prostě strašlivý zmar. Samozřejmě jsem nečekal nic pěkného, ale z toho, co jsem viděl, se mi udělalo špatně. Loni jsem si tu dával pivo, letos už si nedám nic. Kluci byli zaražení a zamlklí, Pavlík se dokonce na chvilku rozplakal, protože si prý představil, že by takhle mohla skončit i Karlovka.

Dost otřesení jsme pak sešli k Boudě Na pláni, a když jsme na rozcestí kousek za Hájenkou odbočili na cestu ke Karlovce, málem jsme se s Jiřinou pohádali. A mohl jsem za to sám, protože jsem začal o Milanovi.

„Vzpomínáš, jak byl loni optimistický?“

„Však jsi taky byl. Ale jestli ho nakonec vyhodí, tak můžeš jít tři měsíce po něm, žes pro něj hlasoval. Víš to?“ Mluvila potichu, nevypadala, že se chce hádat.

„Myslím, že se to nestane. Nikdy jsem se do ničeho neplet, nikomu tam nepřekážím. A rudou knížku mi vzít nemůžou, nikdy jsem ji neměl.“

Mlčela.

„A kromě toho — chceš říct, že jsem měl hlasovat proti němu?“

Jako by mě neslyšela.

„Nejdřív vyhážou komunisty z partaje, pak ze zaměstnání, a pak se pustí do nás ostatních,“ pokračovala melancholicky. „U nás to půjde rychle, nebudou se muset zdržovat vyhazováním z partaje.“

„Nemůžou vyhodit všechny komunisty i nekomunisty, to by jim nikdo nezbyl.“

„Oni nevyhodí všechny komunisty. Stačí pár. Některý si nechají. A další tam rychle vlezou.“

„Co je to komunista?“ zeptal se Pavlík.

„Komunista je ten, kdo vládne,“ odpověděla mu Jiřina. „Pak jsou ještě vyloučení komunisti, ti vládli předtím.“

„A kde vládnou?“

„Všude.“

„Na celým světě?“

„Ne, Pavlíku, v některých zemích ještě nevládnou,“ řekl jsem já.

„A budou?“

„No — chtěli by.“

„A jsou hodní, nebo zlí?“

„Zlí.“ Manželka byla rychlejší.

„Ne všichni, Pavlíku,“ vložil jsem se do toho podruhé. Jiřina je trestuhodně neopatrná. Snad na to chlapec zapomene, než půjde v září do školky. „Víš,“ řekl jsem, „někteří byli zlí dřív, ale už nejsou.“

„Jak to?“

To kdybych věděl. „Protože… Protože je lidi neměli rádi a jim to pak bylo líto.“

„Aha…“ Zdálo se, že o tom přemýšlí.

„Tys opravdu chtěla, abych hlasoval proti Milanovi?“ řekl jsem téměř šeptem.

Zastavila se a podívala se na mě překvapeně. „To si snad o mně nemyslíš!“

„Tak jak jsi to myslela…?“

„Nemusels hlasovat vůbec. Už jsi tam nemusel být. Už jsme tady vůbec nemuseli být.“ Nekřičela. Vzlykala.

Aha, řekl jsem si. A je to tady znovu. „Máš pravdu. Už jsme tady opravdu nemuseli být. Třeba zrovna tady už jsme nemuseli být. Možná vůbec nikdy. Copak myslíš, že se sem Jaroslav ještě někdy podívá?“

„Dostane vystěhovalecký pas. A jednou se vrátí!“ Už plakala nahlas.

„Mami, proč pláčeš?“ řekl Pavlík.

„Vystěhovalecký pas? Od nich? Kdes na tom byla?“

„My půjdeme napřed,“ rozhodl se Petr a vzal Pavlíka za ruku.

Asi jsem to přehnal.

Chvíli jsme šli beze slova. Pak zašeptala: „Celý život si to budeme vyčítat, víš to?“

„Co?“

„Že jsme tady zůstali. Ne kvůli sobě. Kvůli klukům. Celý život prožijí ve strachu. Tak jako my!“

Déjà vu. Tohle tady bylo loni. Jestli mají kluci prožít celý život ve strachu, tak se Jarek nevrátí, chtělo se mi říct. Jestli se Jarek bude moci vrátit, pak naše kluky tak strašný život nečeká. Ale nemělo cenu říkat cokoli.

Došli jsme k altánku na Vyhlídce. Kluci tam na nás čekali. Bylo pět pryč, večeře se blíží, a ještě se musíme pořádně umýt. Na posezení v altánku tentokrát čas nezbývá.

„Můžeme jít zase napřed?“ ptal se Pavlík.

„Jen když se budete z kopce držet za ruce,“ řekla mu tiše Jiřina.

„Dáš mi klíč?“ zeptal se Petr.

Sáhl jsem do kapsy. Nohy je nejspíš bolely, ale zkusili zrychlit.

Šli jsme mlčky, vzal jsem Jiřinu kolem ramen, na chvilku se ke mně přitiskla. Vzdala to už dávno, tehdy, když se Jarek loni o vánocích nevrátil, protože mu tchýně řekla do telefonu, aby tam zůstal. Pak volal Jiřině, ptal se jí, řekla mu totéž. Slíbil, že bude posílat všechno, co bude rodina potřebovat. Zatím je tam legálně. Jenže není hlupák, vracet se nebude, ani kdyby mu ten pas dát nechtěli. A oni určitě chtít nebudou.

Přišli jsme k chatě. Petr byl už v pokoji a Pavel seděl na houpačce se ženou a dcerkou Ládi Procházky. Chvilku zkoušel škemrat, ale vysvětlili jsme mu, že ho musíme umýt a že by si měl před večeří odpočinout. Dal si říct. Asi byl hodně unavený.

„Tak ahoj, kluku!“ zavolala na něho Karolínka.

„Proč mi říká kluku?“ ptal se v obouvárně.

„A řekls jí, jak se jmenuješ?“

„A jo. No jo.“

Asi byl opravdu hodně unavený.

5

K večeři jsem vyrazil se zpožděním. Společenské odpoledne se starými přáteli mě unavilo a chyběla mi samota. Veronice jsem napsal, že jsem odjel ze Závětří, ale kdyby něco potřebovala, ať volá nebo píše. Včera ráno na autobusovém nádraží jsem byl odhodlán nepsat jí vůbec. Nebo jen vzkaz pro Jakuba. To mi to tedy dlouho nevydrželo. Umyl jsem se a oblékl, ale žádná odpověď nepípla. A nejspíš ani nepípne.

„Rozvedená,“ říkala Yveta, když jsem si přisedl k ostatním. „Ale spokojená.“

„Děti?“ zeptala se Martina víc než soucitně.

Zasmála se. „To jsme naštěstí nestihli,“ pravila a napila se čaje.

„Proč naštěstí?“

„Víš, jaká by to teď byla starost?“

„Děti jsou přece krásná starost.“

„Ale musíte na ně být dva.“

Martina jen pokrčila rameny. „My taky nejsme.“

„Jak to?“

Renata se přišla zeptat, co si dám k pití.

„Pořád někam jezdí,“ vysvětlil to za sestru Radek. „Jako každej dealer. Ale naše máma ráda zaskakuje. A když to musí být, tak pomůžu já.“

„U nás to bylo podobný,“ řekla Yveta. „Manžel měl firmu, kšefty jely ve velkým, ale vůbec nebyl doma, a když byl, tak nemluvil o ničem jiným. Tak jsem navrhla rozvod. Zeptal se mě, jestli bych to nezařídila, že vůbec nemá čas se tomu věnovat.“

Radek se zasmál, zbytečně nahlas. „Znám takový typy.“

„A ty nemáš rodinu?“ zeptala se ho.

„Ještě to!“ vykřikl, opět zbytečně nahlas.

„Taky podnikáš, viď?“

„Ale nepřeháním to. Nemusím bejt bohatej.“

„To říkal manžel taky,“ podotkla Yveta.

„Ale Radek to myslí vážně,“ ujistila ji Martina.

Renata mi přinesla mix pomerančového džusu a toniku v půllitru. Na horách nikdy nic jiného nepiju. Vojta si všiml a usmál se. Vzpomínka je ve skleničce.

„A co ty? Ženatej, nebo taky rozvedenej?“ obrátil se Radek ke mně.

„Ještě ne.“

„Ještě ne co?“

„Ještě ne rozvedenej.“

„Dokud jsi nesundal prstýnek…“ usmála se Yveta.

„Nemám rád gesta,“ řekl jsem. Zatím ho nosím. Ostatně vůbec nevím, kam se prstýnky po rozvodu odevzdávají.

Úplně jasné jim to nebylo, ale pochopili, že se nemají dál ptát. Nechtělo se mi říkat vůbec nic. Veroniku neznají a mě vlastně taky ne.

Nad smaženým sýrem se Radek pochlubil fungující malou firmou a rozestavěným domkem kousek za Závětřím, a potom zopakoval, že nemusí být bohatý. Vojta poreferoval, jak to chodí ve Vídni na univerzitě a jak ho vyčerpává stále častější dojíždění za rodiči.

„Buď rád, že je máš,“ řekla Yveta.

Chvíli bylo ticho. Pak se jí na to zeptala Martina. „A tvoje maminka…?“

„Maminka umřela v osmaosmdesátým,“ řekla. „Přesně v den, kdy jí bylo padesát.“

Pamatuju si to, byl jsem tenkrát na pohřbu. Věděl jsem, že se Yvetina maminka v podstatě upila a že ji Yveta našla doma mrtvou, když přijela na víkend z koleje. V obřadní síni seděli s neznámým klukem v první řadě jako jediní, za nimi Knotovi s naší mámou a tátovými kolegy z divadla, kteří se kdysi přátelili s panem Kroupou a jejichž tváře jsem si z dětství pamatoval. Několik míst zůstalo volných a na stání přišlo pár podivných existencí, asi maminčini přátelé z nemocnice, řekla mi tehdy Yveta. Vyměnili jsme pět vět před obřadem a pět po obřadu. Byla věcná a roztěkaná.

Dnes se jí ale chtělo vyprávět.

Když paní Kroupová umřela, zbýval Yvetě poslední rok studia v Praze na právech (‚Na právech? Za komančů? Co tě to napadlo?‘ podivil se Radek). Státnice složila v červnu, necelého půl roku před převratem. Nastoupila na domluvené místo, vypořádala dědické řízení, prodala závětrovský byt a koupila menší na Žižkově.

„Ale z čeho jsi žila? A jak se ti podařilo dokončit školu?“

„Měla jsem rodiče. Sice náhradní, ale měla.“ Skoro se usmála. „Pamatujete se na Knotovy? S mámou se to dlouho houpalo, vlastně od chvíle, kdy umřel táta. Bydleli jsme někdy doma, někdy u babičky, dokud žila, ale pak to najednou nešlo. Máma už jenom pila, někdy nebyla pár dnů doma, jídlo jsem si kupovala a vařila sama, ale jednou jsem ve stole nenašla obálku s penězi, na kterou máma do té doby nesáhla. Vůbec jsem nevěděla, co mám dělat. Vyšla jsem z baráku jen tak do ulic a před knihovnou jsem potkala Milana, právě šel z práce. A pak už jsem většinou bydlela u nich.“

„A maminka?“

„Párkrát jsem se k ní zkusila vrátit. Když jsem odmaturovala, odjela na léčení a na čas toho opravdu nechala. Jenže… Chudák máma…“ Yveta se odmlčela. „Docela dlouho se držela… ale pak se to najednou všechno vrátilo a do roka bylo po ní…“

Renata prošla kolem, zaváhala, nejspíš vycítila, že by neměla rušit, ale pak se přesto zeptala, jestli může odnést talíře. Někdo kývl hlavou. Šla nadvakrát.

„Tys tady s Knotovými jednou byla, viď?“ zeptal se Vojta. Musel to vědět jistě, ale asi se mu zdálo, že už je příliš dlouho ticho.

„Ne jednou. Mnohokrát.“

To jsem ovšem nevěděl ani já. „Mnohokrát?“

„Milan chtěl jezdit vždycky až na konci prázdnin. Aby tu byl pokaždé jednadvacátého srpna. A vy jste jezdili jindy,“ odpověděla mi.

„My s Vojtou obvykle koncem července. To už byli naši většinou zpátky. Máma koncem srpna nemohla. Kvůli škole.“

„Já vím.“

Ale proč se s našima nedomluvili? Proč aspoň jednou nejeli společně? Knotovi nechtěli? Nebo nechtěli naši?

Radek si řekl o červené, přidali jsme se. Vzpomněl jsem si, jak naši kdysi na Karlovce učinili totéž a Franta jim přinesl Pražského sklepmistra. Strejdánek mu pak přátelsky vysvětloval, že co je dobré pro Pražáka, nemůže nabídnout znalcům. Od příštího týdne to bylo v pořádku.

Renata nalila do čtyř skleniček, Yveta pravila, že jí není dobře, a že zůstane u čaje. Vojta si chtěl k přípitku stoupnout, ale Yveta ho zadržela.

„Počkej ještě… Milan umřel letos na apríla. Nemoc byla naštěstí rychlá, protože svět už ho nebavil dlouho a myslím, že žít už vlastně ani nechtěl.“

Utřela si oko. Martina se nepřestávala tvářit účastně, Vojta seděl se sklopenou hlavou, Radek se díval jinam a já bych tu taky nejradši nebyl.

„Naposledy se s Danou na Karlovku vypravili v jednadevadesátým,“ pokračovala Yveta. To byl strejdánek ještě v klidu, napadlo mě, skandál tehdy vypukl až na podzim. „Loni o vánocích mi řekl, abych se sem za něho jela v létě rozloučit.“ Yveta ztišila hlas. „Říkala jsem mu, že je to hloupost, že jestli chce, tak ho sem kdykoli zavezu. V lednu to možná ještě šlo, jenže jemu se nechtělo do zimy a já měla práci. Měsíc jsem se nehnula z Prahy… a pak už bylo pozdě.“

Martina vzala do ruky skleničku a Yveta povstala. Já taky, ale díval jsem se za Yvetu.

„Tak na Milanovu památku.“

Dojemné, patetické, trapné. Copak jste tenkrát nečetli noviny? Byl to agent! Práskal estébákům! Patnáct let!

V ruce držela hrnek s čajem a dívala se přímo na mě.

Napiješ se? ptala se.

6

Nepředpokládal jsem, že se Hornád ještě někdy ozve. Z poslední schůzky v kavárně zřízené v ordinacích pediatrů jsem vyrozuměl, že už ho příliš nezajímám ani já, ani znemožněný kandidát na funkci ředitele lokálního rozhlasového studia. Věřil jsem Vladovi, že změnil židli nebo kancelář, možná dokonce i jméno, kdoví, jak to teď ti noví tajní budou dělat. Ale nevěřil jsem mu, že mi s hledáním podrobností příběhu nešťastného německého violisty nemůže pomoct. Myslel jsem, že nechce.

A taky se neozval. Zato mi jednou v pátek pozdě večer telefonoval Jelen. Z prvních vět se zdálo, že si do budky odběhl z dobře rozjeté chlastačky, ale protože jsem z fakulty důvěrně znal jeho roztomilé opilecké breptání, připadalo mi jeho dnešní škytání jakési neupřímné.

„Musíme se zase někdy vidět, Pavle! Musíme se sejít! Ty vole! Zavzpomínat a tak…“

Odpovídal jsem zdrženlivě, ale nedal se odbýt.

„Přijď někdy! Stav se! Vždyť si pamatuješ, kde bydlím, ne? Přijď! Víš co, přijď hned zítra! Posedíme, pokecáme, zajdem k Děkanovi do hospody, jako za starejch časů, ne?“

Nikdy jsme spolu v hospodě U Děkana nebyli. Nepiju skoro vůbec a Jelen to dobře ví.

Napadlo mě stěží uvěřitelné vysvětlení. Tahle etuda bude zřejmě součástí nějaké hlubší konspirace.

V sobotu pár minut před desátou jsem zazvonil na zvonek se jménem Jelenovy tety, ke které se nastěhoval, když přijel do Závětří studovat. Bzučákem mě pustil na zahradu, dveře od kdysi zřejmě docela honosné vilky už otevřel osobně.

„Co to prosím tě bylo včera za etudu? Z dobrýho chlastu jsi takhle nikdy neblábolil!“

„Myslel jsem, že ti to nikdy nedojde,“ pravil vážně, bohužel zase tím tónem, jakým kdysi konverzoval s mladšími spolužačkami. Než je to přestalo bavit. „Dlouho bych to už neuhrál. Začaly mi docházet nápady.“

„Nikdy jsi žádný neměl,“ odpověděl jsem taky jako kdysi.

Vyšli jsme po schodech. Pokoj byl stále stejný, podle nevyvětratelné vůně Jelenových dýmek bych ho poznal poslepu prvním nádechem. Obrazy už ale byly jen na stěnách. Ty, na kterých tenkrát Mistr pracoval, se obvykle opíraly o stůl nebo o šatníkovou skříň. Dnes už zřejmě nepracoval na žádných. Nebyl jsem tu dlouho.

Tehdy ovšem skoro denně. Pro knížky a desky z venku. S opsanými knížkami. S kazetami z folkových koncertů, pro kazety androšských kapel. Dva a půl roku. Jenom dva a půl roku uteklo. A úplně jiný svět.

„Vlado tě pozdravuje. Udělal jsem to kvůli němu. Kvůli tobě bych takhle neriskoval.“

„O čem mluvíš?“

Ukázal na psací stůl. Neležela na něm šestkrát opsaná Prima sezóna jako kdysi, ale obyčejné černé desky se dvěma tkanicemi a v nich nepříliš tlustý balík papírů. „Prej tě zajímal ten Knot. Mám tady všechno, co jsme našli.“

No ne? „Díky,“ řekl jsem.

„Máš na to celej den. Klidně si dělej poznámky, ale odnést nesmíš nic. Zítra se na to přijde kouknout Drahovzal a v pondělí to musím vrátit. Až budeš mít hlad, zajedem někam na oběd. Tetka na víkend odjela, takže se tu dnes nevaří.“

Rozvázal jsem mašle a začal listovat. Některé záznamy nebyly datované, některé byly neúplné. Stejně jako ve vzorku, který mi ukázali před časem v tom jejich kábéčku, jen jich v téhle sloze bylo víc. Nicméně to hlavní mi bylo jasné hned. Nikdy se nebudu muset strejdánkovi omlouvat. Krycí jméno Vosk nekladlo žádný odpor, ba naopak. Zatímco mámu a tátu sám před sebou varoval, s dalšími kolegy a přáteli se stýkal po odchodu z divadla celých dvacet let. A nejen s nimi. V těch patnácti Záznamech ze schůzky s TS Vosk, které většinou podepisoval major s poláčkovským jménem Načeradský, přede mnou defilovala jména ze závětrovské šedé zóny generace mých rodičů. Na filozofické fakultě zachránění a trpění věční odborní asistenti, z nichž dva mě ve stejné době učili, taky spolužák Roman Kalvoda („Podle Voska se Kalvoda několikrát vyjádřil, že nemá rád Sovětský svaz.“ Načeradský byl blbec), jak ten ke Knotovi přišel, ví pámbu. Nejspíš v knihovně, beztak se z ní skoro nehnul. Ano, chodil si půjčovat noviny z osmašedesátého, čtu to tady černé na bílém. Bodejť by to skladník z knihovny nevěděl. Ale žádné disidentské jméno v záznamech není. Žádný Šabata, žádný Uhde, žádný Cibulka nebo Pospíchal. Zato nechybí profesor Maleček, který to na Akademii věd doválčil kupodivu až do třiasedmdesátého roku, ovšem v první možný den ho odeslali do penze a on se pak jako soukromý badatel věnoval nemarxistickým filozofiím. Překládal z angličtiny, němčiny i francouzštiny, co přeložil, to opsal na stroji a svoje samizdaty pak ve studovně univerzitní knihovny nenápadně nabízel někdejším kolegům a studentům za dvě stovky. Nejspíš nevěděli, jestli je blázen, nebo provokatér. Zlé jazyky navíc tvrdily, že Maleček uměl vždycky jen rusky, a že kvalita překladu bude tedy nejspíš ubohá. Umřel 16. listopadu 1989. O rok později jsem o něm napsal svůj první velký článek a nabídl ho Svobodkám do přílohy. Slova blázen a provokatér jsem nepoužil; zato jsem zjistil, že originály přeložených knih vůbec neexistují. Všechny překlady byly ve skutečnosti původní práce zoufalého podivína. Díky této pointě jsem dostal v redakci místo, aniž jsem o ně žádal. A teď mám před sebou dokonce Malečkovu bibliografii. V záznamech z Knotových schůzek s estébáky bude nejspíš kompletní. Jenže je mi k ničemu, další celostranu o Malečkovi už mi v novinách nevezmou.

Článek, který zítra začnu psát, žádnou pointu mít nebude. Ba ani pořádný příběh. Z nešťastníků, o kterých Knot s majorem hovořil, byl pitoreskní Maleček nejzajímavější figura. Těm ostatním, pokud vím, se nikdy nic nestalo. Ani mému otci, kterého Knot na schůzkách téměř ušetřil. Zmíněn byl jedinkrát: nejspíš na majorův přímý dotaz Knot oznámil, že se ho táta straní, že několikrát odmítl pozvání na večeři a že se prý neúčastní ani společných posezení se členy orchestru. Jediné, co se dá z těch několika desítek stránek vyhledaných kdesi v estébáckých archivech vyčíst, je způsob, jakým si soudruzi mapovali nálady a vztahy v oblastech, které je zajímaly. Jestli a jakým způsobem některou z Voskových informací konkrétně využili, už asi zjistit nemohu.

Na poslední schůzku přišel pan Knot v březnu osmaosmdesát. Zápis je stručný. Nový řídící orgán kapitán Stříhal o Voskovy služby neměl zájem a po pár měsících navrhl uložit jeho spis do archivu. Při té příležitosti a zjevně s použitím dokumentů, které už Jelen bohužel nenašel, rekapituloval činnost agenta Voska od samého počátku. Tedy od chvíle, kdy se ho v roce 1973 podařilo získat ke spolupráci v rámci akce Rýbrcoul. V jejím průběhu, píše soudruh kapitán, Bezpečnost rozbila mezinárodní skupinu vedenou občanem NDR Antonem Borowitschkou. Právě tento list mi Hornád s Jelenem podstrčili minule. Nebyl tedy ze všech dokumentů nejstarší, jak jsem se domníval, ale naopak nejmladší. Jenže nic dalšího ke krkonošskému případu v deskách nebylo, a já jsem tedy nepokročil ani o půl metru.

Řekl jsem to Jelenovi.

„Víc ti pomoct nemůžu. Nikdo tyhle papíry zatím neodtajnil a nikdo ani neví, co všechno se dochovalo a co ne. Něco určitě zničili estébáci, něco možná i ti, co přišli po nich a byli na místě první. To je totiž taky možný, pokud k tomu měli důvod. Něco se určitě ještě najde, ale museli bychom zjistit, která správa na tom enderákovi dělala. Abychom věděli, kde hledat. A museli bychom najít sakra věrohodný vysvětlení, proč nás to vůbec zajímá. A hlavně by se to nikdy nesmělo objevit v novinách. Jenže tobě jde právě o tohle, ne?“

O co mi jde? Nevím. O noviny ani ne. Nejdřív jsem chtěl vědět, jestli naší rodině hrozilo nějaké nebezpečí. Nehrozilo. Pak jsem chtěl vědět, jestli se s nimi nezapletl i táta. Nezapletl. Pak jsem chtěl, aby práskač neřídil rádio. Jako skoro každý z našeho ročníku jsem považoval převrat víceméně za svůj a byl jsem přesvědčen, že i do toho, co bude dál, mám mluvit. Tak tedy práskač rádio neřídí. A o co mi jde teď? Chci poznat tu pravdu, která prý bude bolet? Tohle je ta bolest? Kdepak, jen vztek. Chlap, který mě měl jako kluka omotaného kolem prstu, chlap, který pro mě býval dva nebo tři týdny v roce absolutní autoritou, udával. Už tehdy, právě tehdy. A táta mu určitě taky věřil.

Kdo ví, jestli si naši pamatují, jak ten Borowitschka vlastně vypadal. Já ne. Pamatuju si pletené šaty jeho dcery, které jsem záviděl, že ráno může snídat limonádu a ne malkao. Víc toho o Týně ani o jejím otci nevím. Tak o co mi jde?

Jsem zvědavý. Jenom zvědavý.

![](image/divider.jpg)

Po návštěvě u Jelena a po dalších dvou konzultacích s jeho bezejmenným kolegou jsem sepsal článek o tom, jak se místní estébáci pečlivě starali o rozvoj kulturního života v Závětří. Zkombinoval jsem pár vyslechnutých historek s dokumenty od Jelena a nakonec jsem znovu prodal i tu Malečkovu bibliografii. Knotovo jméno jsem neuvedl ani jednou, ale zmínil jsem spolužáka Kalvodu, pilného badatele v novinách z osmašedesátého roku. K tomu jako by byl ostatně předurčen: narodil se jednadvacátého srpna, jen už pět let před invazí.

V redakci se zastavil ještě ten den odpoledne.

„Moc mě to pobavilo. Že nemám rád Sovětský svaz! Takhle naivní větu jsem nikdy neřek, ale věděl to o mně každý. A s tím, jak chodím do univerzitky číst starý Literárky, jsem se taky moc netajil.“

„Však si to pamatuju,“ potvrdil jsem.

„Ale stejně by mě zajímalo, kdo to na mě práskl. Víš to?“

Mám se tvářit tajemně? Mám říkat něco o začerněných jménech, která jsem ani já neodhalil? „Hádej, třeba na to přijdeš!“

„Černíková?“ Paní docentka z literární katedry. Když mu v knihovně řekli, že mu noviny z osmašedesátého půjčí, jen když z fakulty přinese potvrzení, že je potřebuje ke studijním účelům, šel rovnou za ní. Žádný papír samozřejmě nedostal.

„Ne, Černíková ne.“

„Tak někdo ze spolužáků? Ševčík? To byl kandidát, ne?“

Ano, Ševčík byl stranický kandidát. A svědomitý. Když ho soudruzi upozornili, že má mezi spolužáky v kruhu tři nesvazáky, padělal jejich podpisy na přihlášce a tři semestry za ně platil příspěvky. Na převratu tedy docela ušetřil. Ale nepráskal, nebo o tom aspoň nevím.

„Ani on.“

Kalvoda se zamyslel.

„To není možný,“ řekl po chvíli.

Přišel na to.

„Já jsem u vás čet už dřív, že byl vedenej jako agent, ale říkal jsem si, že to bude blbost. Anebo něco z padesátých let. On byl prej tehdy děsnej komouš. Ale že práskne i mě…“

„Tys byl možná ta nejmenší oběť.“

„To asi ano. Ale stejně je to sranda. On mi to totiž tenkrát nabíd!“

„Co? Že můžeš práskat s ním?“

„Ale ne! Že když projdu půjčovnou do těch dveří pro zaměstnance… pamatuješ si to tam, ne? A že když pak sejdu po schodech o patro níž, on mě pustí do skladu a já si tam pak můžu číst, co budu chtít, dokud on bude v práci. Prej to tak dělal kdekdo.“

„Nevím. Já tam nikdy nebyl.“

„Pak mi tam nosil i samizdaty. Českej snář jsem tam přečet… Celej! Za dvě odpoledne!“

„Třeba na něho tlačili. Třeba neměl, co by jim nahlásil, tak musel pár událostí vytvořit. Pozval tě, aby to moh nabonzovat.“

„Ale to je strašný, ne?“

„Běž se ho zeptat, jak to tehdy myslel,“ řekl jsem. „Jestli na to máš žaludek.“

„Fajn, klidně! Půjdeš se mnou?“

Za Knotem domů? To ne, Romane. To určitě ne.

Leda by měl v předsíni pingpongovej stůl.

Nechal bych ho vyhrát.

![](image/divider.jpg)

„Napsal jsi to včera moc hezky,“ řekla máma, když jsem vyskládal minerálky do spíže. Táta ležel v pokoji a pravděpodobně spal. V poslední době spal během mých návštěv skoro vždycky. Když zrovna nekašlal.

Nevěděl jsem, co mám říct. „Díky.“ A zkusil jsem se polichoceně usmát.

Jenomže si naběhla. „A kdes ty příběhy vůbec vzal? Tos ty lidi obcházel? Doufám, že ne i ty estébáky!“

„Ne, většinou jsem to měl přímo ze spisů.“

„Kdes je vzal?“

„Normálka,“ řekl jsem. „Přišel jsem ráno do redakce a jeden mi ležel na stole.“

Zasmála se. Včera tuhle větu pronesl v televizi jakýsi slovenský poslanec. Asi se naši taky dívali.

Bohužel byla zvědavá. „Vlastní matce to snad říct můžeš, ne?“

„Jasně. Mám to přímo z Knotova spisu.“

Chvíli bylo ticho. Pak už ne.

Jak si to můžeš dovolit? Jak si to můžeš dovolit! Byl to nejlepší přítel tvého otce! Vůbec nevíš, jak ten chudák zkusil! Vůbec nevíš, jak jsme všichni zkusili! To bylo peklo! A přitom jsme měli strach hlavně kvůli vám! Kvůli dětem! Abyste se dostali na školy! Abyste neskončili jako zedníci! Co myslíš, že by vás čekalo, kdybychom se jim s tatínkem postavili?

Mámin asociační řetěz vylil debatu z koryta. Naštěstí se potřebovala nadechnout.

„Knot děti nemá,“ řekl jsem.

„Pan Knot! Slyšíš? Pro tebe vždycky pan Knot!“

„Dobře. Pan Knot.“ Na chvíli jsem proud zadržel. Pak si ovšem našel jiné korýtko.

„A proč je nemá? Protože se Daně nedařilo otěhotnět! A když už se to povedlo, tak kvůli nim potratila. Víš, co to je pro ženskou? To byly strašný roky!“ Už plakala.

Vztekala se stejně jako já nad strejdánkovým spisem. Jenže se nezlobila na něho, ale na mě.

Já jsem ovšem u Jelena nebrečel. Mámu ta pravda kromě vzteku asi i bolí.

„Buď rád, že tatínek spí. Tohle by ho mohlo zabít.“

Mlčel jsem. Máma se znovu nadechla.

„Proč se v tom vůbec šťouráš? Proč píšeš o takových hrozných věcech? To ti zadali Pražáci, ne? Jednou prohlásili Milana za udavače a teď jim chyběly důkazy, že? A našli jednoho, kterej je opatří. A je to můj syn! Můj syn!!! Pamatuješ si vůbec, za co Milanovi vděčíš? Jak s tebou hrál ping-pong? Tos ještě ani neuměl mluvit! Pimpom jsi říkal! Pimpom! Úplně jsi na něm visel! Tolik času ti věnoval! A takhle ty splácíš dluhy?“

„Nevydírej mě!“ zkusil jsem se ohradit aspoň polohlasem.

„Jaké vydírání?! Vždyť je to pravda!“

„Je. Ale to, co jsem napsal v novinách, je taky pravda. A jen kvůli vám jsem ho tam nejmenoval! Vždyť on si tam do toho skladu v knihovně dokonce lákal študáky, půjčoval jim samizdaty a pak je udával!“

„Co lžeš!?“

„Nelžu! Jeden to pochopil až z mýho článku. Včera už za mnou byl v redakci. Možná s ním udělám rozhovor!“

„Ne! To nesmíš!“

„Buď ráda, že neměl děti!“ řekl jsem zle a jízlivě. „Třeba by je taky předhodil!“

„Stalo se něco?“ ozvalo se ode dveří do ložnice. Tátův hlas působil vcelku klidně, jeho tvář taky. V mámině křiku asi spát nemohl.

Velmi vzrušeným tónem mu vysvětlila, co jeho syn spáchal.

Poslouchal mlčky. Pak se zeptal: „A co nás? Nás taky udal?“

Nadechl jsem se. Mámě mezitím došlo, co táta řekl. „Jak to proboha myslíš?“

Rozplakala se.

„Ne,“ řekl jsem rychle. „Aspoň jsem to tam nikde nenašel.“

„No vidíš!“ vykřikla máma.

Cena útěchy.

Jenže ne pro otce. „Našels tam něco…“ nádech, „o Karlovce?“

Překvapil mě. Určitě věděl, proč se ptá.

„Ne. To prej tady mít nemůžou. Snad v Hradci, v Trutnově nebo v Praze.“

„Takžes to zkoušel.“

„Jo.“

„A co bys tam chtěl najít?“ zvolala maminka. „Kam jezdil na dovolenou? To přece víme, tak proč to někde hledáš?“ Křičela a bojovala. V tempu, které nasadila, si ovšem nestihla ujasnit, o co se vlastně vůbec ještě bojuje.

„Vidíš, a zrovna tohle tam určitě bude! Beztak jim sám hlásil, kam se chystá! A s kým!“

Vyskočila ze židle. „Vypadni! Běž pryč! Běž! A už k nám nechoď, dokud se mu neomluvíš! Slyšíš? Veřejně! Nejlepší přítel tvého otce!“

Bylo toho na ni moc.

7

Pátek 14. 8. 1970

Poslední večer už mi dojem z letošní dovolené spravit nemohl. Čekal jsem, jestli se Mánek aspoň v poslední den našeho pobytu k něčemu rozhoupe, ale žádné posezení nezorganizoval, ani se k nám nepřidal. Ale kromě nás na to nikdo neměl náladu. Milan je uzavřený, Dana unavená, některé dny vstávala jen k obědu a k večeři. A taky je pořád na pokraji pláče. Říkala, že to byla jejich poslední šance. Že byla od začátku pod dohledem lékařů, a stejně to zase nevyšlo. Doba jí taky moc nepomohla. Je mi jí líto, moc po dítěti toužila. Milan taky.

Láďa a jeho žena jsou poněkud odtažití, vzpomněl jsem si, že mi tak připadal už na škole, jeho paní se usmívá, když jde kolem, ale na kus řeči se nezastaví ani neposadí. Ale v tomto ohledu nejsou jediní. Ani Mánek letos nebyl tak srdečný a hovorný jako loni, navíc měl na chatě zase toho známého, který prý kdysi dělal na Karlovce správce a dnes sem jezdí na dovolenou. Ten by se do řeči určitě dal, však to i zkoušel, ale připadal mi takový bodrý a v té všeobecné nedůvěře všude okolo až podezřelý. S Ríšou Weissmannem (nabídku tykání přijal, ale s rozpaky, možná jsem neměl) to bylo příjemné, ale odjeli s Marcelou po dvou týdnech, říkali, že tři by na ně byly moc. Mně se tady líbí a klidně bych si pobyt i prodloužil, ale letos nemohu popřít zklamání. Skoro všichni jsou ponoření do sebe, skoro nikdo nechodí ani do televizní místnosti, s nikým novým jsem se tady letos neseznámil. Láďu jsem viděl po těch letech rád, ale nezdálo se mi, že by to cítil stejně.

Až vpodvečer požádal Milan Mánka, aby nás nechal po večeři posedět v bílé jídelně, že by měl rád soukromí a že neví, komu z letošních hostů může důvěřovat. Mánek mlčky kývl a nachystal pro nás první stůl v rohu, hned za dveřmi jídelny. Dana přišla v krásných večerních šatech, které po celé tři týdny nevytáhla z kufru, ale Jiřina ji nepochválila.

„Mělas mi říct, že se do hor oblíkáš jako do Paříže na přehlídku. Jak teď vedle tebe vypadám?“

„Vypadáš výborně, Jiřinko.“

Ženské řeči.

„Moc ne. Od loňska čtyři kila!“

Nesmysl. Toho bych si všiml.

„Co si dáme?“

Ještě že jim do toho Milan vpadl něčím praktickým.

Mánek přišel, zapálil na stole svíčku jako loni v den výročí, přinesl červené podle Milanova výběru, ale nepřisedl si. „Nechcete pustit gramofon?“ zeptal se.

„Ani ne,“ řekl Milan.

„Nám se dneska nechce tancovat, víte?“ usmála se na něho Dana.

„A někteří to ani neumíme,“ dodal jsem.

Pokrčil rameny a odešel.

„Jak to, že neumíš tancovat, když celej život koukáš z orchestřiště na baletky?“ podivil se Milan. „Od prvního pultu!“

„Koukám na dirigenta,“ řekl jsem. Vím, že Jiřina tento humor nemá ráda. „Na baletkách není dohromady nic ke koukání. Navíc je vidím, jen když seběhnou k rampě, a ještě jen od pasu dolů,“ bránil jsem se, zřejmě poněkud nešťastně.

„To je přece to nejdůležitější,“ nedal se odbýt. „Teda při tanci, myslím…“

„Nechte těch chlapských keců,“ zastavila ho Dana.

Jenže to bylo ten večer jediné veselé téma. Milan dlouho mluvil o ničem, a až když Jiřina potřetí zívla, přestal chodit kolem horké kaše.

„Chtěl jsem ti, Josef, poděkovat. To, co jste pro mě s Tondou Kroupou udělali, to bylo ohromné.“

S Tondou? Copak si tykají? To by byl Milan v celém divadle jediný.

Zkusil jsem namítnout, že zásluhy patří jen kolegovi Kroupovi, ale Milan se nechtěl nechat rušit.

„A ještě jsem ti chtěl říct, že dál se budu bránit sám. Jde do tuhého, taky možná někomu lezeš na nervy a on by teď mohl využít situace. Máš děti, nesmíš se dostat do průšvihu.“

„Něco ti dlužím. Kdysis mě zachránil na škole, pamatuješ?“

„Protože to šlo, a sám sebe jsem tím koneckonců neohrozil. Ale ty bys mohl. Nedělej už nic, Josef. To není jak za Novotného. Tehdy proti nám stáli hloupí a neschopní darebáci. S Husákem nastoupili taky darebáci, ale mnohem chytřejší a schopnější. Nesmíš se vystavit do žádného nebezpečí. Znovu říkám, už kvůli Petrovi a Pavlíkovi.“

Před třemi, čtyřmi lety, kdy začal na veřejných schůzích vést progresivní řeči, jsem si všiml, že intonace Milanových proslovů se od konce padesátých let nezměnila. Už tehdy býval táborový řečník, ale decentní. Na rozdíl od většiny soudruhů tedy nepůsobil hned po prvním slově jako blbec. Když musel na schůzi diskutovat s někým konkrétním, jeho hlas i intonace se změnily: hlas jako by zeslábl, intonace byla nabádavá a naléhavá, byla to promluva moudřejšího bratra, což bylo leckdy komické, zvláště když promlouval ke starším kolegům anebo k lidem typu katolíka Kroupy, na které obsah Milanových slov nemohl zapůsobit.

A se stejnou intonací nyní promlouval ke mně. Ano, jsem mladší. Ale se stejnou intonací mi loni vysvětloval, že se věci uklidní a že mi Husák zase bude vydávat Literárky. A Reportéra. Ať říká cokoli, mluví hlasem moudřejšího. Zvláštní. Vůbec si neuvědomuje, že se někdy mýlil. Takže se nikdy nepoučí.

A dokonce řekne, že proti nám stáli hlupáci. Jak to proti nám? Copak jsme my dva měli společnou partaj nebo nepartaj?

Slíbil jsem mu, že už se do jeho případu nebudu plést.

Paní Mánková začala z druhého konce jídelny chystat stoly k zítřejší snídani, pan Mánek přišel pro prázdnou láhev. Posezení skončilo.

„V kolik hodin máme zítra nachystat kufry?“

„V deset, jako obvykle,“ odpověděl na půl úst.

Dopili jsme. Rozhlédl jsem se po úsporně osvětlené jídelně. Loni Mánkovi vždycky v pátek zapálili v krbu. Letos ne. Loni každou neděli během oběda pan Mánek hromadně vítal všechny nové hosty. Letos ne. Loni jsem věřil, že přes to všechno, co se stalo, by nás nemusela čekat tak strašná budoucnost.

Letos se docela bojím.

8

Napil jsem se s ostatními. A rychle jsem si to zdůvodnil: nepřipíjím k uctění estébáckého áčka, ale na památku pána, který mě učil hrát ping-pong a jednou mi dal tři koruny na jukebox. Yveta se na mě po celou dobu dívala, možná kontrolovala, jestli se opravdu napiju. Jako by věděla, že jsem tu zprávu pustil do světa já. Ale vědět to nemůže.

Může. Už tenkrát mě napadlo, že to paní Knotová přinejmenším tuší, a bylo by zvláštní, kdyby se Yvetě nesvěřila. Anebo se Yveta mohla náhodou seznámit s kýmkoli z novin. S kýmkoli, kdo tehdy věděl o mém autorství toho kratičkého jedňáku. S kýmkoli z naší maličké redakce, s kýmkoli z Pražáků. Však tam i Drahovzal po čase skončil. A já vůbec netuším, kdo všechno o tom věděl už tehdy a kdo o tom ví dnes.

„Pavle, slyšíš? Co ty? Pořád v novinách?“

Možná mi četla myšlenky.

„Ne, už dávno ne.“

Vojtěch před chvílí hovořil o své kariéře na vídeňské univerzitě, Yveta o tom, jak se kariéře i penězům vyhýbá a dělá prý bezvýznamnou kancelářskou právničku na ministerstvu kultury. Radek třikrát zopakoval, že ani on nechce být bohatý, a Martina se z kolečka vylhala, že prý o základním školství ani o mateřské dovolené se nic zajímavého vypovědět nedá. Jenomže mně něco podobného neprojde.

„Učím na fakultě. Jako Vojta. Už pár let. Akorát ne ve Vídni.“ Usmáli se, zkusil jsem zmlknout a předat slovo, ale už nebylo komu.

„Noviny tě nebavily?“

„Přestaly mě bavit.“

„Proč?“

Proč?

To vím náhodou úplně přesně, Yveto.

Nastoupil jsem do redakce hned první rok po listopadu. Měli jsme o čem psát, měli jsme pro koho psát. Svět byl atraktivní. Privatizovalo se, zakládaly se živnosti. Rozpadal se komunismus. Zakládaly se strany. Přijížděli ministři, přijel prezident, zakládal se ústavní soud. Odhalovaly se staré struktury, nebo jak jsme jim to tehdy říkali. Občas nějaký nešťastný profláknutý agent, strejdánek nebyl jediný. Jindy přijel doktor Sládek a žvanil. Zpráva, komentář, fejeton. Dobřes to napsal, Pavle! Výborná pointa! Budoucí zloději ještě nekradli, teprve se chystali. Tu a tam náznak korupce, ale většinou průzračná naivita, nešikovnost, nezkušenost. A všechno upřímné a roztomilé. Začínalo něco, co málokdo znal, nikdo v tom neuměl chodit a my jsme o tom neuměli psát. Pak první cesta do Bratislavy. Odvolali Mečiara, bratia sa búrili, hromy divo bili, místní zpravodaj měl na čele cejch našeho profederálního listu a na dveřích od bytu namalovanou šibenici. Prý soused, ale nevěděl který. Ještě v noci odjel do Čech; do Slovenskej národnej rady šéfredaktor delegoval mě a kolegu Wasserbergera, ten je prý aspoň nebude dráždit českým příjmením. Z auta jsme v rychlosti odlepovali velikou samolepku s názvem novin a pražskou espézetku natírali blátem. Dosť bolo Havla! Vládnime si sami! Před dvěma lety jsme byli součástí rozzuřeného davu, dnes jsme stáli proti němu. Ale tiše, anonymně, bezpečně. Nikdo nás neznal. Na tiskovkách nového premiéra jsme nelezli před kamery a na tiskovku starého jsme raději nešli. Oba jsme to nakonec přežili.

Pak se starý premiér vrátil a nastala jednání o rozpadu republiky. Mámu a tátu to dojímalo, mě ne. Už z toho chlapa nešel strach. Už jen smrděl. A Kňažko stál hned vedle něho, Yveto, to byl zážitek… Co jste dohodli, pane ministře? Prepáčte, prší, odpověděl a zatvářil se, jako by si nevážil publika. Tehdy to ještě nebylo běžné. Odvážný člověk, skvělý herec, toho času v nejtrapnější roli svého života. Bylo mi ho líto víc než nezadržitelného zanikání Československa. Pak pomoc pro kamaráda ze Žiliny, narychlo se stěhujícího k nám do Závětří. Nepotřeboval ji, uměl si poradit. Ale reportáž o emigraci ze Slovenska v přímém přenosu mi zvedla plat o celou tisícovku. Dobřes to napsal, Pavle. Výborná pointa!

A potom se skoro přes noc z atraktivní a každý den nové práce stalo rutinní řemeslo. Směšné místní organizace politických stran dávno zapomenutých názvů. Jejich směšní předsedové, jejich směšné tiskovky. První krachy živností. Průběžná transformace starých struktur do nových partají. Pár demonstrací za práva svébytného moravského národa. Pražský kurvy! Vládněme si sami!

Nuda, nechuť, kocovina. Nový šéfredaktor. Je zapotřebí zvýšit náklad. Posílíme metropolitní zpravodajství, omezíme lokální. Propad nákladu. Nový šéfredaktor. Přijmeme oblastní redaktory, zavedeme lokální přílohy. Propad nákladu. Nový šéfredaktor. Zrušíme lokální přílohy. Propad nákladu. Nový šéfredaktor. Psali jsme stále víc, stále rychleji a stále zbytečnější články.

Měl jsem službu, vracel jsem se domů za tmy. Před dveře našeho vchodu nachystala sousedka balíky starého papíru, ve sběrně za ně skautíci dostanou nějaké koruny. Na vrcholu hromady ležely umaštěné včerejší noviny. Naše noviny. A na podvalu titulní strany můj domněle nadčasový fejeton s názvem Kde je tady místo pro mě?

Tak tedy zde je místo pro mě. Na cestě do šmelcu.

Dobřes to napsal, Pavle. Výborná pointa.

Ano, Yveto. Bohužel jen tahle banální pointa.

9

Příští týden jsem rodičům přinesl basu minerálek jako normálně. Nevyhodili mě. Dovolili, abych jim vyvětral. Žádný rozhovor s Romanem Kalvodou jsem pochopitelně nepořídil, a když ho napadlo, že by se k věci veřejně vyjádřil, vlídně jsem ho odkázal na naše dopisové oddělení.

Možná mi to máma připsala k dobru. Možná si o tom všem s tátou něco řekli.

O několik dnů později jsem přišel ráno do redakce, šéf seděl u sekretářky, četl Mladou frontu a přivítal mě nebývale studeně.

„Něco ti uteklo, chlapče.“

Podobné poznámky obvykle skončí jednoduchým vtipem, jenže tentokrát se výraz Slávkovy tváře nechtěl proměnit.

„Víš, jakou největší chybu může udělat novinář?“

Mlčel jsem.

„Objevit téma, otevřít ho konkurenci a nechat si ho ukrást. Drahovzal má celou stránku o Knotovi. A v celostátním vydání, žádná příloha!“

Předal mi noviny, dočíst je nepotřeboval.

Případ nenápadného knihovníka. Sugestivní titulek. Drahovzal zřejmě hltá Perryho Masona. A dole v malém rámečku rozhovor pod názvem Svědectví studenta Kalvody.

Ještěže o tomhle Slávek neví.

Sedl jsem si ke stolu a četl.

V červenci jednasedmdesátého roku propuštěn z divadla. V říjnu nastoupil jako noční vrátný v družstvu Dlažba. Poprvé zadržen hned v listopadu. Vyráběl letáky s výzvami k neúčasti ve volbách. Rozšířit už je nestihl, bezpečnostní orgány zasáhly včas. Zadržený vše popřel a dodnes tvrdí, že žádné letáky nepřipravoval, že to byla estébácká provokace. Na jaře příštího roku zahájeno trestní stíhání. Na podzim zastaveno, aniž by o tom Knota informovali. I to prý bylo možné. Jak on sám vzpomíná, od prvního zadržení byl pravidelně předvoláván k výslechům. Z archivních dokumentů vyplývá, že byl vytipován a testován jako možný spolupracovník. On sám tvrdí, že každou nabídku odmítl.

„Volali mu hned po osmé. Ještě si ani nesundal bundu.“

Zvedl jsem oči. Sekretářka šeptala.

„Kdo komu volal?“

„Pražáci. Slávkovi. Přímo šéfredaktor.“

„To si teda přivstal…“

„Seřvali ho.“

„Proč? Vždyť tohle je přece proti jejich přesvědčení! Pořád píšeme o tom, jak jsme proti estébáckým seznamům, jak nesmíme dopustit křivá obvinění, pomstu a kdovíco ještě!“

„To on jim taky říkal.“

„No a?“

„No… Nakonec se asi uklidnili. Slávek jim řekl, žes to všechno věděl taky, ale žes to po konzultaci s ním nenapsal. Že jste se rozhodli respektovat linii, nebo jak to řekl. Vzal to na sebe.“

Sakra.

Zkusil jsem se znovu začíst do Drahovzala, ale nešlo to. Vstal jsem a zaklepal na dveře Slávkovy pracovny.

„Co s tím budem dělat?“ Posadil se ke konferenčnímu stolku a zapálil si dýmku.

Taky jsem si sedl. „Nevím,“ řekl jsem. „Před časem jsem dostal nějaký materiály o Knotovi do ruky. Napsal jsem z toho ten článek, jak monitorovali kulturu a študáky, pamatuješ? Akorát jsem tam Knota nejmenoval.“

„To bylo o něm?“

„Částečně.“

„Škoda, že jsem to nevěděl,“ poznamenal. „Mohl jsem…“

„Však víš, jak to s Knotem mám. Asi to byl větší hajzl, než by se dalo čekat, ale… Pořád to byl tátův nejlepší kamarád. Teda kdysi. Tohle se prostě blbě píše…“

Odkašlal si. „Máš dvě možnosti,“ řekl a po peroutkovsku potáhl z dýmky. „Buď do zítřejšího večera napíšeš velkej článek, ve kterým zpochybníš, co píše Drahovzal, ale současně přidáš něco novýho, pokud možno ještě příšernějšího, anebo teď hned napíšeš krátkej úvodník, kde vyložíš čtenářům, proč nechceme psát jako Mladá fronta a na základě estébáckých výmyslů osočovat nevinné.“

Pár vteřin trvalo, než mi došlo, že šéf myslí svá slova vážně. Moc peroutkovsky to tedy neznělo.

„Jakože ten Drahovzalův článek buď přebiju, nebo naopak napíšu, jak je od něho hnusný, že Knota očerňuje?“

„Nějak tak. Tohle bylo to jediný, co mi nejvyšší nakonec nařídil. Nesmíme dělat, že jsme si toho Ivanova článku nevšimli.“

Aha. Takže buď zpívati s anděly, nebo výti s vlky. Tradice listu. Ale teď je to na mně.

„Klidně si to rozmysli. Úvodník by tam musel být dneska do dvou. Mimochodem, měls někdy úvodník? Ne, viď? Tak máš šanci. Může to být premiéra.“

Zase jsem měl dojem, že se mi vysmívá. Ale asi ne. „Buď rád, že to tak dopadlo. Nejdřív ti chtěl nasolit pokutu! Nejmíň prý čtyři stovky!“

Původně jsem chtěl Slávkovi poděkovat, že mě vytáhl z průseru. To ovšem zjevně neudělal. Proč si krucinál myslí, že tohle je lepší než čtyřstovková pokuta?

Vrátil jsem se ke stolu. Ranní porada začne za čtvrt hodiny, to v klidu dočtu.

Podle Drahovzala Knot estébákům dlouho neodolával. Kolem tzv. vázacího aktu jsou sice nejasnosti, dokument s prvním podpisem je prozatím nutno považovat za ztracený, avšak hned v roce 1973 se Knot podílel na velkém a dosud utajovaném případu. Jistý berlínský hudebník (drážďanský, věděl jsem to líp), zřejmě jeho dobrý známý z počátku šedesátých let, kdy hrál Knot v divadle na housle (na violu, to je tak, když od těch estébáků opisuješ, Ivane), byl členem východoněmecké odbojové skupiny. Ke Knotovi měl maximální důvěru, a proto ho po sovětské invazi do činnosti skupiny zapojil. Její vedení se totiž rozhodlo rozšířit působnost do dalších zemí východní Evropy. V třiasedmdesátém (tedy již čtyři roky před Chartou, připomíná autor článku) byla domluvena první schůzka s polskými partnery na Sněžce. Mělo k ní dojít uprostřed největšího letního provozu, tedy tak, aby byli její účastníci co nejméně nápadní. Nikdo z přítomných netušil, že vše má dávno pod kontrolou Státní bezpečnost. Tedy: jeden z přítomných to tušil. Ten, který jí celou akci prozradil. Německého hudebníka nechali vyšplhat na Sněžku a hned nahoře ho zatkli. Polské účastníky si odvedla polská policie. Český účastník se vrátil do zotavovny a až do neděle (do soboty, Ivane, odjížděli jsme vždycky v sobotu) v klidu pokračoval v rekreaci.

To se mámě nebude číst snadno.

![](image/divider.jpg)

Do telefonu byl Ivan strohý. U redaktora Mladé fronty mě to nepřekvapilo. Zatímco kolegové z jiných novin si navzájem i pomáhali, zprávy z tiskovek obskurních lokálních straniček někdy dokonce psali přes kopírák a pak si je vyměňovali, Mladá fronta si vždy vystačila sama. Neměli jsme je rádi. Rudé právo včera, Mladá fronta dnes, tak nějak jsme to tehdy říkali. Nesmysl. Prostě byli lepší a rychlejší. A kamarády nejspíš nepotřebovali.

„Já o tom víc nevím. Jestli nevěříš, stav se. Ale musel bys hned, v poledne odjíždím.“

„Něco máš, viď?“ dráždil jsem ho. „Něco velkýho, že?“

„Neser,“ řekl.

Do konkurenční redakce jsem to měl dvě zastávky tramvají.

Posadil mě ke konferenčnímu stolu stejně jako ráno Slávek. Nebyl šéf, ale měl svou pracovnu. Byl totiž peckař. Měl témata, měl zdroje. Běžným zpravodajstvím se už pár měsíců nezabýval. Psal pecky a potřeboval k tomu zavřené dveře.

„Hele, já vím, žes měl toho Knota první. A Jelen mi říkal, že mám počkat, že i tohle napíšeš první ty. Jenže z těch jeho lejster se toho dohromady moc napsat nedalo. Leda takovou sračku, jakou jsi pak opravdu napsal. Prej Malečkova bibliografie. Furt Maleček. Koho to, ty vole, ještě zajímá?“

„No a dál?“ řekl jsem. Před pár měsíci byl Ivan normální kluk.

„No a tak jsem zajel do Prahy. Mám tam pár známejch ještě z žurnalistiky.“

„Z žurnalistiky? To byla za bolševika taková skoro disidentská fakulta, viď?“

„Neser.“

„No… a ti známí dělají něco jako Jelen, jo?“

„Přesně tak. Tak mi našli toho Borovičku. Jenomže oni když ho zatkli, tak ho hned předali. Buď přímo dederónům, nebo našim kontrášům. Prostě jsem tam nic dalšího nenašel.“

„Kontrášům? To by bylo divný, ne? Vždyť to byl enderák!“

„Já nevím. Jenom jsem našel záznam o schůzce, na které jim Knot popsal plány.“

„Jaký plány?“

„To jsem tam všechno napsal. Jak se měli setkat s těma Polákama na Sněžce. Ale…“

„Ale co?“

„No… Ještě je v tom jednom záznamu kdosi další. Je jasný, že jim Knot nabonzoval úplně všechno. Ale měli ještě jeden zdroj. Krycí jméno Starý. Možná měli tu skupinu infiltrovanou od začátku.“

„Starý? Kdo to byl?“

„To zatím nevím.“

„A v tom článku jsi ho nezmínil proč?“

„Právě proto, že nevím, kdo to byl. Jsou tam jména nějakých Poláků, kteří na Borovičku čekali nahoře, ale žádnej další Čech přímo u toho nebyl. Akorát krycí jméno Starý, jenomže vůbec nevím, kdo to byl a odkud. Koho z té skupiny znal, kde bral informace a tak.“

„A Jelen by to nedokázal zjistit? Nebo Vlado?“

„Když to nedokážou Pražáci? Ale klid, není kam spěchat. Třeba z toho ještě bude slušná pecka.“

„A jak ten Borovička dopadl, to nevíš? Na kolik ho odsoudili, jestli ještě žije…“

„Nevím. Zatím ne.“

„Fakt ne?“

„No fakt ne!“

„To je teda slabý, Ivane. V estébáckejch spisech je poslední zmínka o Borovičkovi z toho dne, kdy ho zatkli, a tobě to stačí, jo? Vždyť je to už dvacet let! Co archivy Stasi, ty vole? To jsi peckař?“

Nenaštval jsem ho, naopak se rozesmál. Pak se zatvářil tajemně. „Jsem ti říkal, že v poledne odjíždím, ne?“

„Neser,“ řekl jsem. Ale taky jsem se smál.

![](image/divider.jpg)

Vrátil jsem se do redakce a chvíli přemýšlel. Dokážu napsat něco víc? Kdybych přesvědčil tátu, aby si vzpomněl na podrobnosti… Atmosféru na Karlovce ve chvíli, kdy se paní Borowitschková dozvěděla, že s dcerou pojede do Drážďan sama, nemůže přece Ivan ani tušit. Mohl bych zkusit najít Frantu a Hanku… Jak se Franta vlastně jmenoval příjmením? Táta by si určitě vzpomněl, a taky by možná věděl, kdo zrovna ten týden na Karlovce byl… Kroupovi? Procházkovi? Znal už jsem tehdy vůbec Karolínu? A našel bych ji dnes někde? Nebo její rodiče? Pamatovali by si něco aspoň oni? Platí vůbec ještě ta spořilovská adresa, kterou nosím v hlavě od dětství? A jak se dneska holka jmenuje? Co když se dávno vdala?

Ale mohl být Borowitschka takový hlupák, aby o své akci každému vyprávěl? Kroupovým? Procházkovým? Našim? I kdyby táta něco věděl, určitě o tom nebude chtít povídat do novin. A já přece nemůžu otisknout rozhovor s vlastním otcem!

Volba z šéfovy nabídky byla zřejmá. Nic víc, než napsal Ivan, dohromady nedám.

![](image/divider.jpg)

Některé konkurenční deníky v poslední době „odhalují minulost“. Činí tak prostřednictvím dokumentů bývalé Státní bezpečnosti, které se náhle a nečekaně objevují nejen v kancelářích slovenských poslanců, ale i na stolech českých a moravských redaktorů.

Objevují se i v redakci našeho deníku. Jak s nimi naložit? Možné jsou dvě cesty. Tou první je nekompromisní odhalení všech, kdo s tajnou policií tajně spolupracovali. Všech, kdo udávali spoluobčany, nezřídka své kamarády a přátele. Před skutečný soud se pravděpodobně nedostanou, jediným možným trestem je tedy morální soud, který nad nimi vysloví společnost — například prostřednictvím tisku. Problém je v tom, že mezi skandalizovanými agenty mohou být také pouze domnělí agenti. A že někteří z těch skutečných sice spolupracovali vědomě a z vlastní vůle, ale jiní k tomu byli donuceni pod různými, a určitě ne nicotnými pohrůžkami. A že někteří dokonce ani nemuseli vědět, že spolupracují: stačilo důvěřovat sousedovi, který to podepsal. Co s tím?

Skutečný soud nerozhoduje jen o trestu, ale také o jeho výši — a to noviny neumí. Snadno by se nám mohlo stát, že k obětem dávných estébáckých případů přidá dnešní společnost a dnešní tisk oběti nové, řekněme dodatečné. Protože v některých složitých případech můžou být i spolupracovníci StB v jistém smyslu jejími oběťmi.

Druhá možnost je pokusit se z dochovaných dokumentů vyčíst mechanismus činnosti Státní bezpečnosti a ten pak odhalit a co nejpřesněji popsat. Právě tuto cestu zvolila a nadále bude volit naše redakce: v nedávném článku jsme odhalili způsob, jakým StB monitorovala určité oblasti kulturního života v Závětří, a připravujeme další podobné materiály. Naše hledání se bude dnes i v budoucnu soustředit na podstatu problému, nikoli na skandalizaci jednotlivců.

Ano, je možné namítnout, že společnost musí znát jména spolupracovníků Státní bezpečnosti, aby si je náhodou nezvolila do parlamentu (jako se to nedávno málem stalo s Josefem Bartončíkem) nebo do vedení sdělovacích prostředků, resp. médií, jak se dnes módně říká. To je pravda. Cejch estébáka je ovšem likvidační: abychom si mohli dovolit cejchovat, musíme si být jistí. Jistotu nám nedají dokumenty, které ráno po příchodu do redakcí a kanceláří najdeme na stole, ale jen trpělivé, poučené a soustředěné bádání v otevřených archivech StB. Jinými slovy: garantem pravdivého poznání naší minulosti musí být stát, který ty archivy otevře a najde a zaplatí odborníky, kteří je prostudují, vyhodnotí a vyloží.

Máma bude mít radost.

![](image/divider.jpg)

„Moc hezky jsi to napsal,“ pravil Slávek pobaveně. „To se bude Pražákům líbit.“

Líbilo. Šéfredaktor volal osobně necelou hodinu poté, kdy sekretářka nažhavila modem a odeslala můj text do centrální redakce vedoucímu vydání. Jenže to už jsem to měl vymyšlené.

„Gratuluji vám, Pavle,“ pravil nejvyšší. „Myslím, že lépe by to tady v Praze nikdo nezpracoval. V těch prvních odstavcích jste skutečně vystihl podstatu našeho redakčního pohledu. I když by rozhodně bylo lepší podobné případy vždycky konzultovat. Některé totiž, jak víme zásluhou Bartončíkovou, mohou být docela jasné a presumpci neviny na ně není nutné vztahovat.“

„Dobře,“ odpověděl jsem. Snadno jsem mu porozuměl: vždycky se prostě dohodneme, koho budeme krýt a koho netřeba. „Ale měl bych na vás jednu prosbu…“

„Je předem splněna,“ pravil blahosklonně.

„Nechci být pod tím podepsaný. Mohla by tam být redakční šifra? Zvlášť když jsem vystihl ten náš redakční pohled, jak jste říkal, tak by to bylo docela vhodné, ne?“

Chvíli bylo ticho. „To jste mě zaskočil…“

„Protože pokud pod tímhle článkem bude moje jméno, tak jsem v tu vteřinu přišel o všechny své zdroje. Zatím se občas k něčemu dostanu, ale pokud tohle vyjde s mým jménem, tak už na stole nikdy nic nenajdu. Ani ty nesporné případy, na které není nutno vztahovat presumpci neviny, chápete? Mladá fronta nás pokaždé trhne.“

Vlezl, kam jsem potřeboval. „V tom možná máte pravdu… Není sice zvykem dávat pod úvodníky šifry, že… naopak si zakládáme na tom, že máme redaktory s vlastním názorem… že si za ním stojí, že… ale v tomto případě by mohla redakční šifra dodat vašemu článku opravdu větší váhu… Dobrá. Ještě to tady s kolegy probereme, ale v podstatě s vámi souhlasím.“

Položil.

Ještě mi nebylo třicet.

</section>
