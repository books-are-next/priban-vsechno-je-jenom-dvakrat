---
contentType: prose
---

<section>

osmá kapitola

1

Stál jsem před chatou a díval se směrem k ohništi. Plameny už dosáhly docela vysoko, zábava byla nejspíš v plném proudu. Vojta se zdržel v recepci u telefonu a snažil se do Závětří ujistit svého starostlivého otce, že si k ohni určitě vezme tu teplou tmavozelenou bundu. Chvíli jsem seděl v hale v jednom z těch křesel, do kterých jsme se v dětství vešli po dvou, a mimovolně jsem poslouchal, ale pak už se mi nepodařilo zadržet smích a musel jsem odejít.

Jenže k ohni se mi taky nechtělo. A bez Vojty už vůbec ne.

Vyšel z chaty. „Ale nevím, jestli jsem udělal dobře,“ pravil. „Co když půjde ke mně do pokoje a podívá se do skříně?“

„A co by v ní našel?“

„Tu teplou tmavozelenou bundu.“

„Ty ji nemáš s sebou?“

„Ne, nechal jsem ji v Závětří. Copak ty sis přivezl zimní výstroj?“

„Jsi v průseru, kamaráde,“ řekl jsem.

„Možná ne. Jestli teď máma otce slyšela, tak tu bundu včas schová.“

„Pomůžete mi, kluci?“ Pan Misař nesl dvě basy piv. Vzali jsme každý jednu a ve třech vyrazili za ostatními. Pátek večer, zítra odjíždíme. Měl bych se učit, jako jsem se učil celé dva týdny. Historickou gramatiku dělám za deset dnů, potřetí a naposledy. Pokud ji neudělám, vyhodí mě, podruhé už ročník opakovat nemůžu. A na dva roky změním adresu.

Měl bych se učit.

„Á, pohonné hmoty!“ vykřikl pan Šnajdr, jen co si nás v pološeru povšiml.

Vojta mu nabídl, Šnajdr vytáhl z basy první láhev a z kapsy otvírák. Pan Misař podal Vojtovi účetní lístek se značkou Uměleckých fondů.

„Jako posledně?“ zeptal se Vojta.

„Ano, prosím tě,“ pravil pan Misař. „V tomhle stavu on umí počítat jen do tří a vypije toho o dost víc.“

Šnajdr všechno slyšel a všechno mu bylo jedno. Vojta převzal účtenku a posadil se na špalek kousek za jeho zády. Na mě zbylo poslední volné místo na kraji nejdelší klády. Jenže s vyhlídkou, o kterou jsem nestál.

Díval jsem se jinam.

„Dáš si, Pavlíku?“ Pan Honzík napíchl špekáček na klacek. Pavlíku… Pořád mi tady všichni říkají Pavlíku, jako bych byl malej… Natáhl jsem ruku a poděkoval. Chuť jsem neměl, ale moc jsem si přál změnit úhel pohledu. Rád se budu dívat do ohně.

„Támhle je hořčice!“ ukázal mi pan Misař.

Vzpomněl jsem si na předsedu. Ani podívat jsem se k hořčici nechtěl. Oheň voněl, špekáčky voněly, hořčice by to všechno přebila.

Stmívalo se.

„A tu historku o Fořtovi jste slyšeli?“ zeptal se pan Faško. „Ona je teda už dost stará, ale pořád dobrá!“

![](image/divider.jpg)

Všiml jsem si jí hned po příjezdu u oběda. Seděla až v rohu jídelny, ale nešla přehlédnout ani přeslechnout. Mladého muže po její pravici jsem bohužel také nedokázal přehlédnout. Přiměřeně ostré rysy, inteligentní a přiměřeně vlídný pohled, přiměřeně elegantní účes, přiměřeně příjemný hlas, ideální váha i výška. Trochu intelektuál, trochu Mýdlový princ (to ten účes). A tvář jak půlměsíc / Hladce holenou / Je pevný v kolenou… Musí být nejmíň o pět let starší než Karolína. Možná o víc. I ona si nás všimla a po obědě přišla pozdravit. Sama.

„Nedáš si s náma kafe?“ zeptal jsem se. Minule to přece začalo podobně.

„My už jsme měli,“ řekla.

„Přítel?“ zeptal se Vojta, abych nemusel já.

Kývla.

Odešla.

Odpoledne se zatáhlo, Vojta se šel přesto kamsi projít. Ležel jsem v posteli, jako to obvykle v neděli po příjezdu dělávají naši, jenže jsem nespal a učil jsem se. Kolem čtvrté jsem vstal a šel se podívat po chatě. Byla tichá, úplně tichá, asi je tady letos málo dětí, napadlo mě, nebo už všechny odjely, však se blíží konec srpna, zbývá jen pár dnů prázdnin. Vyšel jsem z pokoje, zamkl jsem a vykročil do chodby, ramenem jsem málem srazil hasicí přístroj, visící na stěně chodby hned vedle požárního řádu, který zůstává po léta ve stejném rámu, jen se pod ním mění podpisy správců Karlovky, hele, není tam pan Misař, ale paní Misařová, to jsem nevěděl, pan Misař ostatně letos vypadá nějaký unavený, možná mu jen končí letní sezóna, anebo mu vůbec končí sezóna, vždyť už má dávno přes šedesát, vzal jsem za kliku klubovny, kde jsme kdysi za podobně zatažených odpolední hrávali karty a Monopoly a večer uvolňovali místo rodičům, aby si mohli dopřát vzrušení nad plukovníkem SS- Standartenführerem Stierlitzem a později nad Bodiem a Doylem… a oni tam seděli, drželi se za ruce a sledovali jakýsi slovenský film z úžasně dávnejch dní, zarazil jsem se, ale nevěděl jsem, jak vycouvat, to nemáte lepší program, napadla mě hnusná věta, ale naštěstí jsem ji nevyslovil, on okamžitě vstal z křesla a přišel ke mně, řekl Já jsem Přemysl… Přemek… Cože? Přemysl Přemek? řekl jsem úplně pitomě, to je skoro jako Honzík Honzík, dodal jsem, ale on se zasmál, přátelsky a tolerantně, tohle přece není Mýdlový princ, řekl jsem si, takhle nějak jsem si vždycky představoval Tapina z Devadesátky, jenže to už je dávno, vykáním se nezdržoval, můžeš si vybrat, jak mi budeš říkat, pravil a odešel z klubovny, Karolína zůstala sedět a dívala se na mě… stál jsem u dveří, pak jsem si sedl do prvního křesla, bezpečně daleko od ní, v ústech jsem měl prázdno, suché prázdno, žádná slova, žádné věty, jako vždycky jsem jen nasucho polkl…

„Jak se máš?“ řekla.

Přes rok fajn. Teď blbě. „Muzikant?“ řekl jsem.

„Skoro. Nedávno skončil na hudební vědě.“

„Nedávno?“

„No… pár let už to bude,“ zasmála se. „Dělá na Pražským jaru.“

„Hm,“ řekl jsem.

Pauza.

„Dlouho?“ zeptal jsem se.

Kývla.

„Navážno?“

Kývla.

Ticho.

„Kdyby ses tenkrát ozval… Kdybys napsal nebo zavolal… Ale… Ale možná to jinak ani být nemohlo…“

Chápu.

„Na tu dálku,“ dodala.

Až se vrátím domů, bude mi to úplně jedno. To jen teď, teď je to blbý.

„A proč odešel?“ otočil jsem se za Tapinem.

„Aby u toho nebyl,“ řekla.

2

Čtvrtek 31. 7. 1975

Po obědě jsme zůstali v červené jídelně u kávy. Zaskočil nás Mirek Šnajdr, když se ptal, jestli letos přijede Weissmann. Netušili jsme, že se v branži pohybuje někdo, kdo ještě nebyl informován, a překvapilo nás, že je to zrovna Mirek. V Ústí už zřejmě nefunguje ani šeptanda. Ale že by neposlouchal Hlas Ameriky? Když jsem mu řekl, jak se věci mají, byl nepředstíraně překvapen.

„A víte někdo, jak se mu daří?“

„Prý se konečně oženil,“ řekl Milan po chvíli ticha. Asi to slyšel v rádiu v tom stejném programu, který jsem poslouchal i já. Všichni jsme se rozesmáli, jen Mirek ne.

„S Češkou?“

„Hm…“

„On si tu pipinu skutečně vzal? To nemaj ve Švédsku chytřejší holky?“

„V Anglii, Mirku,“ upřesnil jsem. „Hned odletěl do Anglie, měli tam všechno domluvené. Borek se prý o ně postaral jako o vlastní…“

Milan se na mě zase podíval hůř než zle. Asi byl dotčen, že mu skáču do sóla.

„I o tu slepici?“ zeptal se nevěřícně Šnajdr.

„Ne, ta zůstala v kurníku,“ řekl Milan. „Takový hlupák Richard přece nebyl.“

„Tak koho si vzal?“

Milan s Vráťou Novotným se chvíli dívali na sebe a kolem sebe. Asi to kdysi na škole odkoukali od herců, že oddalovaná pointa bývá nejúčinnější. Mirek byl naštěstí trpělivý.

Když jsem se loni počátkem října o Richardově rozhodnutí dozvěděl, dostal jsem strach, že jeho odchod bude mít dopad i na mou budoucnost. Přece jen byl u konkursu mým přímluvcem. Ale nic se nedělo, dokonce jsem se odvážil zeptat přímo v kanceláři, jestli s mým nástupem stále počítají, a počítali.

„Marcelu?“ užasl Šnajdr. „Tu architektku? Ta se s ním přece rozešla! Vždyť se z toho léčil na psychině, každýmu to tady loni vyprávěl!“

„No právě,“ řekl Vráťa. „Právě že to tady každému vyprávěl. A nejen tady. Ve skutečnosti se slečna Marcela loni v létě sbalila, odjela s Čedokem na zájezd a už se z něho nevrátila. Copak si nevzpomínáte, jak byl Richard loni nervózní? Bál se, že to neklapne. Rozešli se půl roku dopředu, informovali o tom všechny přátele a známé, a protože nikdo z nich nebyl s Marcelou ve spojení, podařilo se jim všechno utajit. Kdyby to prasklo, jel by místo Richarda do Švédska Poláček. Ten už sice dosluhoval, ale pořád to byl první dirigent. A Richard už se nemusel podívat nikdy nikam.“

„Takhle ve Švédsku odřídil všechny koncerty a ráno po tom posledním v Malmö nepřišel na snídani,“ navázal jsem tak, jak mi příběh vyprávěli kolegové ze souboru. Milanových pohledů jsem si nevšímal.

„Ještěže byl tak zodpovědný,“ dodal Vráťa. „Kdyby se sbalil hned po příjezdu, museli by celý zájezd odehrát jako muzika bez kapelníka.“

„To by teda stálo za to,“ poznamenal Milan.

„A co Jitka?“

„Pipina? Nic. Taková užitečná idiotka. Plán to byl zkrátka dokonalý. Jitka se nejspíš divila stejně jako ty teď.“

Šnajdr kroutil hlavou. „Aspoň že ti stihl pomoct do té filharmonie, Josef! Jinak bys zůstal v divadle jako já. Já žádnou šanci nedostal a nikdy nedostanu.“

Hned to zapil.

Milan se ušklíbl. Ostatní kolegy u stolu Mirek možná uvedl do rozpaků, ale mě ne. Dávno jsem se s tím srovnal.

„Zůstal jsem v opeře,“ řekl jsem.

„Proč? Copak oni tě nakonec nevzali? Kvůli Richardovi?“

„To ne, oni by mě asi vzali, ale…“

Počátkem listopadu se v divadle k výročí VŘSR konala veřejná stranická schůze, na které soudruzi navzdory přítomnosti nás neprověřených začali s velkým prádlem. Ale ne se svým. Jak se prý ukázalo, filharmonie dávno nestačí požadavkům doby, stranická organizace je tam dlouhodobě pasivní, nepodařilo se jí překonat důsledky personální politiky krizového období, začal jsem si to psát, současná kádrová úroveň je prachmizerná, starší soudruzi nepůsobí na mladší soudruhy dostatečně ideově, umělecké vedení tělesa dlouhodobě přeceňuje umělecká kritéria, jimiž ostatně argumentovalo i při neprozíravém protežování nezkušeného a lidsky nezralého dirigenta Weissmanna, jehož upřednostňovalo před mnoha staršími zasloužilými soudruhy… a když už jsem si psát přestal a pokusil se vypnout uši, vyjevili i to, jakou vymysleli nápravu. Stranickou skupinu ve filharmonii posílí a vhodnější umělecké cíle od prvního ledna stanoví soudruh Lesák, dosavadní šéfdirigent operního orchestru. Filharmonie si ho prý na doporučení KV KSČ sama vyžádala. Myslel jsem, že spadnu ze židle.

„No a tak jsem šel za naším ředitelem,“ vyložil jsem Šnajdrovi. „On je Tancoš sice pochopitelně taky soudruh… ale jinak se většinou chová slušně… a řekl jsem mu, že jsem si to rozmyslel, že bych rád zůstal v divadle, jestli by to bylo ještě možné. A představ si, co mi řekl: že mi prý tak nějak lidsky rozumí, že ví, že jsme si se soudruhem Lesákem tak nějak nepadli do oka… prostě mě přečet jako noviny. A hned dodal, že mi prý tak nějak vyhoví, protože kolega Přecechtěl, který byl u toho konkursu se mnou, už se nechal tak nějak slyšet, že pokud by to ve filharmonii s nápravou kádrové práce mysleli vážně, pak si nemůžou vzít do viol zrovna Klimeše, který byl po celé krizové období v přátelských vztazích s pravicovými živly, konkrétně s Milanem Knotem, tím známým politickým dobrodruhem.“

Šnajdr se zasmál, Milan se znovu jen ušklíbl.

„Takže teď hraje ve filharmonii Přecechtěl, sedí samozřejmě u posledního pultu a snaží se, aby ho bylo hodně vidět a málo slyšet. Kádrovou úroveň tělesa soudruzi Lesák a Přecechtěl povznesli téměř do nebes, uměleckou naopak, ale to nevadí. Aspoň se nám v opeře trochu pročistil vzduch. Spokojení jsou všichni.“

„To myslíš vážně? Přece si všichni pamatujem, jak ses o ten přestup snažil! Poslední dva roky jsi o ničem jiným nemluvil,“ pravil Šnajdr.

„Jenže,“ řekl jsem, „když už se filharmonie rozhodla posílit zrovna Lesákem, nemohlo to pro mě dopadnout líp. Roky se po mně vozil a vozil by se dál. Však mě v divadle neubude. Naopak. Se souborem hrát můžu, na zájezdy mě pouštějí. Nechybí mi nic.“

Milan se o mě otřel pohrdavým pohledem a Šnajdr nepřestával kroutit hlavou. Ovšem už ne nade mnou. „A vy to chápete?“ obrátil se k ostatním. „On se kvůli emigraci naoko rozejde se ženskou, naoko začne chodit s jinou, která ovšem netuší, že je to jen naoko… spal s ní zřejmě taky jen naoko… eště že ji nezbouch… to bych aspoň chápal, proč utíká…“

„Třeba…“ skočil mu do řeči kolega Kroupa. „Třeba spolu nic ne… nebyli koneckonců sezdáni…“

Milan se neznatelně a po dlouhé době docela vlídně usmál. Šnajdr na Kroupu nejprve vytřeštil oči, ale po chvíli pochopil. „Když myslíte, velebný pane,“ řekl. Přece jen už toho dost vypil.

„Nemusím být velebný pán,“ pravil kolega Kroupa důstojně, „abych viděl, že plán kolegy Weissmanna byl doslova ďábelský. Kdybych o něm tehdy věděl, byl bych ho panu Richardovi zkusil rozmluvit. Vůči slečně Jitce to bylo opravdu velmi nehumánní! Ovšem nevěděl jsem. Zaplaťpámbu! Co kdyby mě byl býval poslechl?“

„Nikdo jsme o tom nevěděli,“ poznamenal Milan.

„Ale proč vůbec utíkal?“ pokračoval Šnajdr. „Vždyť byl každýho půl roku někde na Západě, dokonce v Americe, však si vzpomeňte, jak nám to tu posledně líčil. Už jsem ho chtěl nakopnout, aby se mi přestal posmívat. Vyprávět takový věci plebsu odněkud z Ústí!“

„No… On toho na svůj věk procestoval dost, to je pravda,“ pravil Milan. „Jenže ona nebyla nikdy nikde, chápeš? A taky… Tady by mohla vyprojektovat nanejvejš sámošku na sídlišti, a i na to by musela bejt v partaji. Možná má na víc. Anebo to aspoň chtěla zkusit. Myslím, že Richard utekl hlavně kvůli ní. Chápu ho.“

Když na jaře umírala tchýně, telefonoval Jaroslav z Kanady skoro každý den. Tak dlouho, než se dozvěděl, že už nemá matku. Přijet na pohřeb by samozřejmě chtěl, ale dobře věděl, že by ho zatkli hned na hranicích. Dostal v nepřítomnosti dva roky nepodmíněně, stejně jako všichni takoví. Tchán nesl smrt své ženy statečně, nesesypal se, ale najednou byl podivně netečný, nic nedokázal zařídit (ani pohřeb) a choval se, jako by vůbec nechápal, že je třeba něco zařizovat. Déle než rok se o tchýni staral čtyřiadvacet hodin denně, krmil ji, vynášel mísy, přenášel ji z pokoje do pokoje, když chtěla k televizi, a zase zpátky, když si to rozmyslela, četl jí z časopisů několikrát dokola stejné články, a když nakonec umřela, jako by najednou neměl co dělat, jako by nevěděl, co se životem. Nechtěl jsem manželce připomínat naše dávné debaty o emigraci, ani výčitky, kterými mě tenkrát zahrnovala po několik měsíců. Ale přišla s tím sama. Prý aby mi poděkovala, že jsem měl tehdy víc rozumu než ona.

Jenže Richard je zatím příliš mladý, aby myslel na umírání svých rodičů.

A kromě toho jsem neměl sílu přiznat Jiřině, že jsem svého rozhodnutí už mnohokrát litoval. Asi by to znělo cynicky, kdybych to někdy řekl nahlas (taky to nikdy nikde neřeknu). Napadlo mě to, když předloni v prosinci náhle umřel táta. Při hledání argumentů proti odchodu za hranice jsem sice myslel na umírání rodičů, ale vůbec ne na to, co bude potom, až umřou a já už nebudu mít žádné synovské povinnosti. Sám se občas se souborem na Západ dostanu, ale manželka a hlavně oba chlapci se možná nikdy ven nepodívají. Jestli se tedy kluci nezachovají prozíravěji a neutečou jako kdysi Jaroslav.

„A neměl by tu doprdele aspoň někdo zůstat?“ najednou skoro vykřikl Šnajdr. Už do sebe stihl obrátit čtvrtou skleničku. „Aspoň někdo! Aspoň někdo z těch, co něco uměj…“

Když už tchýni zbývaly jen dny a hodiny, začala blouznit a z postele na nás pořád volala Jarečku, Jarečku, co s tebou bude… Švagr byl zrovna pár měsíců bez práce, ale dávali jsme pozor, abychom se před ní nepodřekli. Nevěděla to. Možná něco vycítila, nebo to myslela jinak, ale bylo kruté to poslouchat, a určitě mnohem horší bylo to prožívat. Takovou starost na smrtelné posteli bych své mamince nepřál.

Takže vlastně nevím. Stejně jako tehdy jsem nevěděl.

„Špatně se ptáš, Mirku,“ odpověděl Šnajdrovi po chvíli Milan. „Otázka zní jinak. Co v týhle prdeli všichni pořád ještě děláme?“

3

„Stalo se to někdy v polovině šedesátých roků,“ vyprávěl pan Faško. „Celá kapela jezdila každej rok pravidelně do Luhačovic, nějaké lázeňské slavnosti nebo co, možná dokonce družba, to už nevím. Zkrátka každej rok v ten stejný den vždycky koncert, nějakej lehčí populár, a hned po něm domů. No a jednou z Pardubic vyjeli později, než měli, anebo se někde zdrželi cestou, to taky přesně nevím, každopádně prošvihli objednanou večeři, a tak to odehráli o hladu s doprovodem kručících útrob. Po koncertě ovšem zjistili, že ani teď jim nikde večeři nenabídnou, protože na místní lokály už je prostě pozdě. A kromě toho jich byly dva autobusy a hlad měli, že by sežrali celý Luhačovice… Takže někdy po půl jedenáctý vyjeli zpět a cestou, nevím přesně kde, našli jakejsi motorest, kterej byl otevřenej nonstop, což tehdy nebylo zrovna běžný. Jeden autobus pokračoval do Pardubic, ale osazenstvo toho druhýho, včetně všeobecně neoblíbeného dirigenta Fořta, si nechalo zastavit, a že půjdou povečeřet.“

Kousal jsem do špekáčku, trpělivě a pomalu. Bez hořčice mi moc nejel.

„Tedy… něco k jídlu jim dali taky, ale hlavně… hlavně se tam příšerně ztřískali. Skoro všichni a skoro na padrť. Fořt se je prý chvíli snažil vychovávat, ale pak si šel sednout za řidičem do autobusu a čekal.“

Vojta vytáhl z kapsy Šnajdrovu účtenku a udělal třetí čárku.

„Kolikátý bylo, pane Šnajdr?“ zeptal se pan Misař.

Udělal jen tiché gesto. Neví, a je mu to jedno.

„Tak to vidíš, Vojto,“ řekl pan Misař. „Už ani do tří.“

Přemysl Přemek vstal, pan Honzík mu podal buřt a klacek.

„No a od té doby, vždycky když každý příští rok jeli kolem toho motorestu, tak měli vypsanou takovou interní soutěž. Kdo si první vzpomněl a do toho pospávajícího nebo klábosícího autobusu zařval Tady jsme byli s Fořtem a děsně jsme se ožrali, mohl hned od každýho vyinkasovat pětku a domů se vracel bohatej… deset korun tehdy bylo přece jen trošku víc, než je deset korun dnes, však si to pamatujete… samozřejmě se prý občas pohádali, když někdo zařval moc brzo, ale pak se to zajelo tak, že vítěz na zpáteční cestě za všechny zaplatil pivo a zůstal mu jen zbytek…“

Ochladilo se, možná by se Vojtovi ta tmavozelená bunda nakonec hodila. Podíval jsem se na hodinky, za dvacet minut začíná Hlas Ameriky.

„A tak to bylo rok co rok, vždycky někdo zařval Tady jsme byli s Fořtem a děsně jsme se ožrali, a byla z toho dobrá nálada…“

Za dvacet minut buřta určitě dojím. Pan Faško tu historku taky dřív nedokončí.

Pan Misař vstal, požádal Vojtu, aby dal pozor na Šnajdra, a odešel pomáhat do kuchyně.

„No… a jistej Jarda Pokoj, přezdívanej Cimra,“ pokračoval pan Faško, „znali jste ho někdo?… takovej vytáhlej dobrosrdečnej dechař… hrál pak ve Smetanawerke, ale dnes už je chudák po smrti… odjel jednoho krásnýho dne s manželkou na dovolenou… hádejte kam… a protože neměli auto, museli jet linkovým autobusem… a Jarda Cimra měl takovou vlastnost, že jakmile sedl do autobusu, tak hned usnul… a tentokrát taky usedl a usnul… a zrovna když míjeli ten správnej motorest, tak se nějakou náhodou probudil… ještě v polospánku mu bylo chvilku divný, proč už dávno někdo nezařval a nekasíruje do portmonky desetikačky…“

Mladší se začínali smát, starší usmívat. Starší už tuhle historku znali. Pan Šnajdr natáhl ruku po dalším pivu, Vojta po propisce.

„… ale pak o tom přestal přemejšlet a rychle využil příležitosti. A tak se k úžasu podřimujících spolucestujících najednou do ticha ozval mocný hlas školeného tubisty — Tady jsme byli s Fořtem a děsně jsme se ožrali!“

Mladší se rozesmáli spontánně, starší přívětivě a decentně.

„A jak to dopadlo?“ ozval se hlas, který si nikdy nespletu. „Dojel do cíle?“

„Nevím, Karolínko,“ odpověděl pan Faško.

Karolínko… Pořád jí tady všichni říkají Karolínko, jako kdyby byla malá…

„V tomto bodě se prameny různí. Podle některých dojel, ale až příštím autobusem. Podle jiných zůstal v tom původním a během pauzy v Závětří se to aspoň některým spolucestujícím pokusil vysvětlit.“

„Ale Fašoune!“ vykřikl pan Šnajdr. „Když vyprávíš historku, tak musíš respektovat pravidla žánru! Pravda je to poslední, co lidi zajímá! Chce to pointu! Pořádnou pointu!“

Pan Faško se na něho omluvně usmál. „Přece si nebudu vymýšlet zrovna před slečnou Procházkovou! Nebo už paní?“ obrátil se na Karolínu.

Podíval jsem se na ni taky, ten večer poprvé.

Tiše zavrtěla hlavou.

Byla hezká.

„Dobře,“ pravil Šnajdr, „když si nechceš vymejšlet, tak teda řekni pravdu. Ale celou!“

„Copak jsem ji neřek?“

Šnajdr se ušklíbl. „Zdaleka ne! On tehdy Jarda Cimra na nádraží v Závětří skutečně obešel všechny babičky a dědečky, co jeli tím autobusem s vnoučatama do lázní, a jednomu každýmu poctivě vysvětlil celou legendu… ale pointa je v tom, že když pak přijeli do Luhačovic, tak mu jeden ze spolucestujících předal obálku se dvěma stovkama, který po desetikoruně vybral od vděčnejch posluchačů…“

Konečně se spokojeně zasmáli i starší.

„Kdepak,“ křenil se Šnajdr, „tohle je dobrá historka. Každý rok ji můžete jemně vylepšit a nikdy s tím nebudete hotoví…“

Dojedl jsem a otočil se ke Karolíně. Taky jí bylo chladno.

Ale pro bundu si tentokrát nešla.

Tiskla se k Tapinovi, držel ji pevně kolem ramen a já jsem si najednou uvědomil, co mi na nich připadá zvláštní: on se k ní vůbec nechová jako milenec, ale jako starší bratr. A ona jako mladší sestra.

Takhle to bývá?

![](image/divider.jpg)

V sobotu přesně v deset hodin dopoledne postavila Karolína svůj kufr k těm dvěma, které jsme před chvílí s Vojtou snesli do haly.

„Máte dole auto?“ zeptal se jí Vojta.

Kývla a podala mu ruku. „Pan Misař nás tam hodí. Měj se!“

„My jdem pěšky,“ odpověděl. „Taky se měj.“ A vyšel z chaty.

Aby u toho nebyl.

„Čau,“ zavolala za ním. „Zase někdy!“

„Pamatuješ, jak jsi tenkrát vyměnila ty fotky z lanovky?“ zeptal jsem se jí.

„Jasně, brácho,“ řekla a usmála se.

Až zase potkám ji sám / Jak jsem si přál / Půjdu přímo k ní / A ne dál… Hleděl jsem jí do očí. „Mám pro tebe jednu úplně novou,“ řekl jsem.

Nakreslil jsem ji přes noc. Vojta spal a já kreslil. Po paměti. Rozsvícená okna jsem dobarvil dnes ráno.

Ale přesně.

„Jakou?“ zeptala se.

Podal jsem jí obálku. „Kimova hra se to jmenuje,“ řekl jsem. „Určitě jste to někdy hráli v pionýru, ne? Chvilku pozoruješ předměty na stole, vyfotíš si je do paměti, pak ti někdo zakryje stůl a ty musíš napsat nebo nakreslit, co všechno na něm leželo.“

Byla zvědavá.

Na schodišti se ozvaly kroky. Když nás uviděl, zůstal stát.

Otevřela obálku a chvíli na moji kresbu hleděla. Výraz její tváře se půvabně měnil.

Pak se na mě podívala jinak, než jak se sestry dívají na starší bratry.

Rychle jsem si ji vyfotil do paměti.

Doma si nakreslím i tebe, Karolínko.

Obrátil jsem se ke schodišti a zamával Tapinovi. Pak jsem ji ještě jednou pohladil očima. První holka. Člověk se musí umět rozloučit.

Příště ji uvidím až skoro za dvacet let.

Za chvíli.

4

Pátek 1. 8. 1975

Když jsem se u snídaně díval po ostatních, nebylo obtížné z jejich tváří vyčíst, že se k Prameni Labe nechce nikomu. Každý by šel možná rád, ale sám nebo s rodinou. Na tyhle hromadné túry, které kdysi bývaly příjemné a zábavné, se v poslední době těšily jen děti. A tentokrát ani ty ne. Když se dozvěděly, že cestou není ani jedna lanovka a že je čeká jen autobus a přes dvacet kilometrů pěší chůze, začaly vzdorovat. Jediná Láďova Karolínka jít chtěla, ale ta zase nesměla. Nakonec jsme dětem slíbili, že budou moct jít od Petrovky samy napřed, což je s dnešním programem smířilo.

Nakonec jsem byl i já rád, že se výprava uskutečnila. Žádné dobré zprávy mě na ní sice nečekaly, ale vždycky je lepší vědět než nevědět.

Už u Petrovky se od nás odpojil kolega Kroupa a vydal se zpátky do Lhotky přes Fučíkovu a Medvědí. Prý náhle pocítil úbytek sil (to jsou jeho slova) a na Violík si netroufl. Pravda je, že po celý pobyt se mi zdá hodně bledý, a od konce sezóny jako by i pohubnul. Přece jen už má svoje léta. Mojmír Zapletal sice zdaleka tak starý ani bledý není, ale ochotně se ke Kroupovi přidal. Violík jen pro violisty, řekl mi.

Od Dívčích kamenů jsme šli každý svým tempem, manželka s Evkou Zapletalovou byly rychlejší, já se držel kus za nimi a Dana s Milanem mě dostihli až u úpatí Vysokého kola. Kráčeli jsme tiše, přestože jsme se nebáli zmijí ani pohraničníků. Nebylo o čem mluvit. Společná témata nemáme a nezávazné povídání s Milanem není možné. Jeho reakce jsou nevyzpytatelné. Už loni byly.

A pak najednou docela tvrdě promluvila Dana. „Nechcete si, pánové, něco říct?“

Zaváhal jsem, ale zrychlil. A neřekl jsem ani slovo. Nechtěl jsem s Milanem mluvit o ničem. A s Danou vlastně taky ne. Kdybych nebyl líný a udržel Jiřinino a Evino tempo, mohl jsem si tuto chvilku ušetřit.

Po dalších dvaceti krocích se Dana zastavila.

„Tak co? Co bude?“

Milan to nevydržel. „Co máš na mysli, Danuško?“

„Co? Chováte se k sobě, jako byste byli cizí. Jeden jste podrážděnější než druhý a když už na sebe promluvíte, tak to vypadá, že vás k tomu někdo nutí.“

Hned mě napadla pohotová odpověď, Milana asi taky. Ani jeden jsme si ji nedovolili vyslovit.

„Podívej, Pepíku,“ řekla vlídněji. „Ty pořád plánuješ, jak půjdeš do filharmonie a zase zpátky do divadla, a my tady všichni víme, že je ti divadlo málo, ať říkáš, co říkáš. Mohl sis vybrat, kde budeš hrát, a i když jsi zůstal v opeře, tak pořád všechno můžeš, hraješ, chodíš mezi lidi a po světě jezdíš aspoň s komorňákem. Milan zatím nastupuje na směny v Dlažbě, v létě, v zimě, za světla, za tmy, každý dvě hodiny obchází barák s baterkou v ruce. A to má ještě štěstí. Za předsedou už byli dvakrát, aby ho vyhodil. Z Dlažby, chápeš? I z Dlažby!“

„A kdyby jenom to,“ pravil tiše Milan.

Ani teď jsem nevěděl, co říct, ale už jsem věděl, že něco budu muset.

„Jenže za to Josef nemůže,“ zachránil mě Milan. Aspoň na chvíli.

Podíval jsem se na něho, on na mě. Pochopit jeho reakci mi to neusnadnilo.

„Asi bych neměl… tolik…“ řekl jsem.

„Ale ne, to je v pořádku,“ odpověděl. „Mluvíš o tom, čím žiješ. Mně se to prostě špatně poslouchá. To asi nemůže být jinak.“ Mluvil nápadně pomalu.

„Když jsme tady na tebe kdykoli dřív brali ohledy, zdálo se mi, že je ti to nepříjemné,“ řekl jsem.

„To máš pravdu. Přesně tak to bylo. A bylo by to tak i letos, ale…“

„Výborně,“ promluvila Dana. „A teď už sami, ano? Sraz u pramene!“

Skoro se rozběhla.

Milan si sedl na balvan u cesty. Pár metrů za jeho zády stál polský voják. Všiml si nás a pomalu vykročil. Sedl jsem si naproti Milanovi. Voják zaváhal, zastavil se a z pouzdra u opasku vytáhl vysílačku.

„Potřeboval bych, aby sem jezdil ještě někdo takový, jako jsem já. Anebo aspoň někdo, kdo nedělá v branži. Jenže takovej sem jezdí jen jeden.“

„Kdo?“

„Přece ten estébák.“

„Letos tu není.“

„Naštěstí.“

„Loni tu taky nebyl.“

Kývl.

„Myslíš, že ještě někdy přijede?“

„Určitě. Ten, anebo jinej… Víš, Josef, nejlíp je v dílně, ale Daně se nelíbí, že tam jsem tak často. A ani Franta už mě tam nevidí rád. Říkal jsem Daně, že letos pojedeme jinam. Že si najdeme nějaké jiné místo. Dlažba má rekreační středisko kdesi u Velkých Losin, ale já ty lidi z podniku… přes rok, a pak ještě na dovolené… a Dana chce stejně jezdit jenom sem…“

„A proč byste jezdili jinam? Přátele máte tady. Kdybychom si tohle všechno řekli loni… Já už o divadle mluvit nebudu.“ Nadechl jsem se. „A promiň.“

„Ne, ty promiň. Dana má pravdu, jsem podrážděný.“

„Češi?“ Už stál nad námi. V plné zbroji.

„Ano, Češi,“ řekl Milan.

„Občanky máte?“ Po našemu.

Nabídl jsem mu svou, ale dovnitř se nepodíval. „Nesedejte. Běžte,“ pravil.

Vydali jsme se za Danou.

„A pokud jde o Toniho,“ navázal Milan nápadně tiše.

„Víš o něm něco?“

Zastavil se. Všiml jsem si pozdě a zůstal jsem pět kroků před ním.

„Počkej, Josef…“

Otočil jsem se k němu.

Tvářil se velmi vážně. „Musím ti něco říct…“

Ale nechtělo se mu do toho.

„Víš… Josef… Měl jsem ti to říct už tenkrát, jenže… Toni tehdy na Sněžku pravděpodobně dorazil, víš? Žádnou nehodu neměl. Jenže…“

„Jenže co?“

„Jenže už tam na něho čekali.“

Mlčel jsem.

Poslouchal jsem.

„Bál jsem se, že bys to řekl dalším… A hlavně si to nepřála Ilse. A Franta taky ne.“

„Kdo o tom ví dnes?“ Víc jsem říct nedokázal.

„Jenom Dana a Mirek. Šli přece tenkrát se mnou. A Kroupa. Tomu to došlo hned.“

Pořád jsem mlčel.

Takže mě vynechali ze hry? A dva roky si ze mě dělají legraci?

Nejdřív mě chytil strašný vztek. Jenže pak jsem si uvědomil, že kdybych teď Milanovi řekl, co si o tom myslím, byl by to mezi námi konec už navždy. Zkusil jsem to přemoct.

A koneckonců jejich důvody do jisté míry chápu.

Přesto mi trvalo dlouho, než jsem dokázal říct aspoň něco.

„Mě to napadlo. Už tenkrát. Jenom jsi potvrdil moje nejhorší tušení. Doufal jsem, že to není pravda.“

„Zlobíš se moc?“ řekl tiše.

„Měls štěstí, Milane. Žes tenkrát… Že sis taky nezlámal žebra…“

Odpověděl až po chvíli.

„Co ty víš, Josef, co všechno jsem si zlámal.“

Podíval bych se mu do očí, ale už šel dva kroky přede mnou.

„Pojď, přidáme,“ řekl. „Ať na nás děti nečekají.“

Danu jsme dostihli za druhou zatáčkou.

„Tak co?“ zeptala se. „Řekls to Pepíkovi?“

Kývli jsme oba.

„No konečně,“ řekla.

5

Čenda Soukup byl jediný, koho jsem na germanistice znal. Dopis pro pana Borowitschku mi do němčiny přeložil ochotně a jeho obsahu se nedivil. Mírně mě tím zklamal.

Trvalo to dva měsíce, než jsem měl důvod k další návštěvě. Stavil jsem se u něho na fakultě chvíli před polednem cestou z Ústavního soudu, kde zrovna řešili opakovaný trest pro jakéhosi předlistopadového odpírače vojenské služby. S Čendou jsme se znali z vojenské katedry, kde jsme v oděvu vzor 60 náznakově bránili vlast, ovšem pouze do chvíle, než přišel převrat a my jsme mohli svobodně odepřít. Měli jsme štěstí, narodili jsme se ve správný čas. Chlapec, který se narodil nešťastně brzy, složil zbraně dva roky před převratem a více než tři roky po něm se musí sejít moudří v talárech, aby rozhodli, že podruhé už za to do krimu nepůjde.

Rozhodnou odpoledne, do té doby mám čas.

Jenže Čenda ne. O oběd se připravit nenechal a po obědě prý zkouší. Zavolá mi večer domů.

„Takže ti odpověděl?“

„On ne. Dcera.“

„Fajn, tak mi to tu nech,“ řekl.

„Nemám kopii.“

„Však ti to neztratím,“ slíbil.

Tiskovka Ústavního soudu k vynesení nálezu byla svolána na půl třetí. Naštěstí, protože od chvíle, kdy se i moravská venkovská mutace začala tisknout v Praze, jsme pozdější zprávy do prvního vydání nedostali. Nový šéfredaktor si pochvaloval, že se ušetří. Kdosi mu namítl, že to je sice možné, ale že noviny s uzávěrkou o půl páté nemají smysl. Že ani fotbal obvykle nekončí před půl sedmou, o hokeji nemluvě. Šéf kýval hlavou a sterilně se usmíval. Co nestihnou napsat naši v Závětří, pravil, to doplníme v Praze v sazárně rovnou z Četky. Nechápal jsem ho. Věc mi připadala jasná a šéfova reakce absurdní. Nechápal jsem nic. Věděl jsem, že když skončí staré časy, musí přijít nové. S tím už jsem měl zkušenost. Ale nepočítal jsem s tím, že i nové časy jednou skončí a nastanou ještě novější.

Článek jsem měl připravený, z tiskovky jsem doplnil dva tři detaily, jednu citaci předsedy Kesslera a sekretářka vytočila telefonní číslo. Modem začal chrastit, kilobajty utíkaly ze Závětří do Prahy a já trpělivě čekal. Když doběhl i ten poslední, modem ztichl a já mohl z téhož aparátu zavolat Čendovi.

„Teď jsem dozkoušel, nestačilo by to zítra?“ ptal se.

„Možná… Spíš bych ale radši… Co kdyby v tom dopise bylo něco… chápeš…“ Snažil jsem se.

Chápal. „No jo… Tak já se do toho pustím hned. Máte tam fax?“

![](image/divider.jpg)

Milý pane Klimeš,

náš doručovatel naštěstí nechal Váš dopis v chodbě našeho domu ležet, ale všimla jsem si ho až po několika dnech. Bylo zvláštní vidět na obálce jméno mého otce, kterého si v domě už nikdo nepamatuje. Máme mnoho mladých sousedů, kteří už ani mě pod mým dívčím jménem neznají, takže mě nikdo neupozornil. Omluvte proto prosím zpoždění mé odpovědi. Je dobře, že jste se rozhodl psát německy, česky nerozumím vůbec a moje maminka také ne. Ale můj otec už nežije a já Vám na Vaše otázky nedokážu odpovědět.

Prázdniny na Karlbaude si vybavuji, nejvíc bohužel ty poslední, a z nich hlavně cestu autobusem a vlakem domů do Drážďan. Ale je mi líto, Vás i Vaše rodiče si pamatuji jen matně, a pana Knota nebo Schneidera vůbec. Je to dávno a od té doby se toho v mém životě událo příliš mnoho. Tatínek se po zatčení už domů nevrátil. První týdny po návratu do Drážďan byly strašné, maminku obtěžovala policie po několik měsíců, trvalo mi rok, než jsem se s celou situací alespoň částečně smířila. Jednou nám dokonce prohledávali byt! Změnilo mi to celý život, velmi jsem se na tatínka zlobila (byla jsem dítě a přišlo to všechno moc náhle), až později jsem pochopila, že určitě příliš riskoval, ale nejednal nesprávně.

Byl odsouzen na čtyři a půl roku, ale už po dvou letech mu umožnili vystěhování do BRD. Maminka říkala, že se o tom při jedné její návštěvě ve vězení radili a že se dohodli na rozvodu v nepřítomnosti. O něco později se maminka podruhé provdala. Myslím, že měla otce ráda, ale nedokázala mu odpustit, do jakých problémů nás dostal. O tom Vám ale psát nechci. Otec žil ve Stuttgartu, také se znovu oženil, prý s nějakou kamarádkou z mládí, a občas napsal. Hned po sjednocení za námi přijel, to už jsem tu bydlela s manželem a nedávno narozeným synem a neměla jsem moc času. Tatínek byl dlouho vážně nemocný, kvůli nemoci mluvil mimořádně vysokým hlasem a skoro celé to setkání proplakal. Vysvětloval mi, co se s ním tenkrát vlastně stalo a proč ho zavřeli, ale já jsem nechala syna doma samotného s manželem, který není příliš praktický, věděla jsem, že budu muset našeho Jonathana brzy odběhnout nakrmit, a asi na mně bylo vidět, že spěchám. Dnes je mi to líto, určitě mu záleželo na tom, abych ho vyslechla, ale já byla myšlenkami úplně jinde a skoro nic si nepamatuji. Tatínek říkal, že tehdy chtěl, aby se utvořilo nějaké mezinárodní sdružení lidí, kteří stojí proti komunismu, ale že ho československá tajná policie asi sledovala a na Sněžce zatkli jeho i několik jeho přátel z Polska. Své přátele z Československa už vůbec neviděl, domníval se, že je zatkli cestou na Sněžku. Od té doby jsme spolu nemluvili, až pak mně i mamince přišlo parte s krátkým osobním dopisem od paní Anji. To byla ta jeho druhá manželka. Tatínek umřel loni 18. ledna, ale tato informace Vám už asi moc nepomůže. Maminka na pohřeb odjela, já jsem bohužel nemohla.

Pokud vím, vyrůstal tatínek v Krkonoších, odkud se musel v roce 1945 odstěhovat. Babička prý nejdřív zůstala v Čechách a do Německa přijela až umřít. To jsem ale ještě nebyla na světě, vyprávěla mi to maminka. Vzpomínám si, že jsme jednou na prázdninách navštívili tatínkovy známé v Horním Poříčí a že jsme si byli prohlédnout nějakou školu, do které nás pustil školník, i když byly prázdniny a dům byl zavřený. Taky jsme byli několikrát na hřbitově a zapalovali svíčku na hrobě nějakého Karla Maurera, to si pamatuji přesně. Byl to asi náš vzdálený příbuzný, protože když se táta odstěhoval na Západ, změnil si jméno. Asi aby ho tam nemohla vypátrat Stasi. A jmenoval se pak taky Maurer.

Je mi líto, že se tatínek nedožil dnešního dne, určitě by se s Vámi rád setkal. Kdybyste měl cestu do Drážďan, rozhodně mi napište, ráda se s Vámi znovu seznámím. Kdybychom měli s orchestrem nějaký koncert v Praze, napíšu Vám. Psal jste, že Váš tatínek hrál na violu? Můj taky a já jsem po něm nakonec zdědila i jeho nástroj. V orchestru ještě hraje několik kolegů, kteří si otce pamatují.

S pozdravem

Kristina

P. S.: Právě jsem telefonovala s maminkou. Říkala, že Váš tatínek hrál s nějakým komorním orchestrem jednou i u nás v Drážďanech a že na tom koncertě byla. Prý na Vašeho tatínka po koncertě mávala, ale asi ji neviděl, nebo nepoznal.

![](image/divider.jpg)

Škoda, Tyčko, žes nepřiložila fotku. Abych věděl, koho vlastně do těch zelených pletených šatiček po letech oblékám.

Pan Borowitschka je po smrti, paní Knotová bude plakat, strejdánkovi se uleví.

Jí mi bylo líto.

Počátkem listopadu devětaosmdesátého roku nám jeden z mladých ambiciózních soudruhů na přednášce vysvětloval, že smrtí končí trestnost našich zločinů. Nevím už, co ho k tomuto právnickému exkursu přivedlo, ale jádro problému bylo vcelku srozumitelné: po smrti nás neodsoudí a naše děti taky ne, trest není součást dědictví. Jediný Jelen dokázal nekomplikované sdělení využít k otevřené provokaci. Říkal jste, soudruhu doktore, že smrtí končí trestnost našich zločinů. Jako představitel strany máte v souvislosti s vašimi zločiny na mysli smrt pachatele, nebo smrt oběti? Lekl jsem se. Zajít takhle daleko bych si nedovolil. Jenže soudruh překvapil.

Nejlepší odpověď, kterou vám jako pracovník kabinetu marxismu-leninismu mohu poskytnout, soudruhu Jelínku, je jednoduchá. Ptáte se správně, ale předčasně.

Zavřel desky s poznámkami a komunismu sklaplo.

Ani státní převrat ovšem původní otázku nevyřešil. Skončila Borowitschkovou smrtí trestnost Knotova udavačství?

Pak jsem si dopis přečetl podruhé.

A to oni ho jen tak pustili na Západ?

6

Utřeli jsme tři stoly a srazili je doprostřed bílé jídelny. Martina chystala prostírky, ubrousky, příbory a piknikové talíře. Pomáhal jsem jí.

„Nechceš jít Karolíně naproti?“ zeptala se.

„Ne,“ řekl jsem.

Těšil jsem se.

Bál jsem se.

Kývla, možná to pochopila. Radek přinesl řízky a bramborový sálat. Prý se v Horském hotelu divili, ale vyhověli.

„A ptali jste se jich, na čem to tam smaží?“ řekla by máma, kdyby tady byla s námi, a já bych se podíval kamsi ke stropu.

Není tady s námi. Však už se ke stropu nedívám tak často.

„Máme dost i pro ty Machovic dědečky?“

„Máme, ale nejsou tady. Kluci prošli všechny pokoje.“

„Akorát mi není jasný, kde teda jsou, když ne tady,“ řekl Vojta.

„A nechceš na Karolínku počkat aspoň před chatou?“ zopakovala Martina. „My to tady zvládnem!“

„Nejsem tak nedočkavý,“ řekl jsem.

Ale byl jsem.

![](image/divider.jpg)

Když se objevila ve dveřích do červené jídelny, šli ji vítat ostatní. Zůstal jsem mezi stoly v bílé a díval jsem se z dálky. Vždycky to tak bývá. Rád slavnostní chvíle pozoruji, nerad se jich účastním. Idiotský úsměv se mi zatím dařilo ovládnout, ale pak mě napadlo, že je to zbytečné. Po čtyřicítce už bych možná mohl začít vystupovat z rolí a stát na jevišti sám za sebe. Klidně i s úsměvem idiota.

Hlavně abych to před děkovačkou vůbec stihl.

Na červené džíny jsem se těšil marně. Na písmenkové tričko taky. Fialové kalhoty, černé tričko s něčí tváří bez jména.

Přesto vypadala přesně tak, jak jsem si to přál a představoval. Roky ji nezměnily, zub času si nekous.

Objala Martinu, ale dívala se na mě. Cítil jsem, že už mi idiotský úsměv připlouvá na tvář zcela nekontrolovaně.

„A tohle je ten mladší brácha, jo?“ konverzovala s Martinou, ale očima se stále vracela ke mně. „Robert? Ne, Radek, že jo?“ Její hlas k mé lítosti jakoby zjemněl, ale pořád bych ho spolehlivě poznal.

„Rád tě vidím, Kláro,“ odpověděl Radek. „Nebo vlastně Karolíno, viď?“ Oba se zasmáli. Tak nějak společensky.

Čekal jsem trpělivě a spokojeně.

„Yvetko! Ty jsi pořád stejně krásná, jak to děláš?“ Slušelo jim to, i když bez zvuku by to bylo lepší. Přes Yvetino rameno mě nespouštěla z očí.

Přivítala se s Vojtou a nakonec jsem zůstal ve frontě poslední. Idiotský úsměv už jsem dávno neovládal, ale bylo mi to jedno. Otočila se ke mně.

Téhle slavnostní chvíle se rád zúčastním.

Jenže jak ti mám říct / Že tě znám / Z nejhezčích svých dnů / To neumím…

Husté vlasy se jí půvabně svezly po čele, podívala se mi do očí, krásně se usmála a řekla: „A ty jsi…? Připomeň mi, prosím…“

Radek otevřel ústa, Martina se zatvářila vyděšeně, Yveta se otočila zády. Vojta se nepohnul. Bylo naprosté ticho. Polkl jsem… Někde vpravo ode mě kdosi mávl praporkem a zmáčkl stopky.

Tak tedy teď.

Právě teď to dlouhé dětství skončilo, uvědomil jsem si.

Pak mě napadla snad aspoň trochu přijatelná reakce.

„Ahoj holko,“ řekl jsem.

![](image/divider.jpg)

Za vlídného počasí bývala chata uprostřed odpoledne prázdná. Hana běhala po okolních lesích a Franta se zašil do dílny. Pan Misař se o pár let později natáhl na divan a paní Misařová odpočívala v kuchyni. Mrňata si hrála na písku, maminky se opalovaly v lehátkách. Všichni ostatní už pomalu scházeli z hor, ale do chaty to měli stále ještě daleko. Slunce svítilo ze svahu, do velkého okna haly dávno nedosáhlo a lampy rozvěšené pod samorosty na stropě byly zhasnuté. Seděl jsem v zeleném křesle a poslouchal ticho. Nebylo absolutní. Bylo živé. Pendlovky nešly zastavit, z kuchyně jsem slabě slyšel rádio, ale bylo to ticho. Zdaleka jsem ještě neměl věk na odpolední spánek, ale zvolna jsem začínal stát o sny v polospánku. Ty si také sice jezdí po vlastních kolejích, ale na počátku nás nechají vybrat, na kterou linku nasedneme.

Na Karlovce jsem v těch letech nedokázal myslet na nikoho jiného. Ani ve snu.

Vraceli se z nějaké krátké odpolední túry. Rodiče odešli do pokoje, Karolína se posadila do protějšího křesla.

„Na co myslíš, kluku?“ zeptala se. „Na to, co bylo, nebo na to, co bude?“ Znala mě a dobře věděla, že třetí možnost není. Příliš vážně ovšem nebrala první ani druhou.

„Na to, co nebude,“ odpověděl jsem popravdě.

![](image/divider.jpg)

Rozesmála se a zeptala se, kam jsem dal vlasy. Něco vtipného jsem odpověděl, ale byl jsem křečovitější než ona.

„A ty se vůbec nedivíš, jak to tady vypadá?“ odvedl řeč Vojta. Asi se mi snažil pomoct.

Zavrtěla hlavou. „Já to vím, vždyť jsem Yvetu varovala. Loni jsme sem chtěli jet na lyže, ale museli jsme bydlet jinde. Jak jste se dostali dovnitř?“

„Snadno,“ řekl Radek. „Ti poslední nechali otevřeno.“

Martina servírovala řízky a salát na papírové talíře. „A kde vlastně děláš, Karolíno?“

„V Koncertu! V redakci! Jak to, že to nevíš? Copak nás nečteš?“

„Ne. Co to je?“ odpověděl za sestru bratr.

Se společenským úsměvem zakroutila hlavou. Koncert se ještě před pár lety četl u našich, občas jsem v něm zalistoval, ale jejího jména jsem si pod žádným článkem nevšiml. Asi jsem hledal špatné příjmení.

„Svobodná? Vdaná?“

„Vdaná, emancipovaná,“ pravila.

Posadila se ke stolu, naštěstí ne přímo naproti.

„Vzala sis Přemysla?“ zeptal jsem se. Barvu i výšku hlasu jsem ovládl. Ani vrchní kvinta, ani spodní kvarta. Prima.

Kývla. „Ale ne hned. Dvakrát jsme se rozešli, jenže nakonec se nikdo lepší nenašel… tak jsem se k němu vrátila.“

„Dvakrát?“ řekl jsem.

„Zatím dvakrát,“ kývla.

„A teď je to jak?“ Martina asi usoudila, že bych to chtěl vědět.

„Teď? Jak říkám. Vdaná, emancipovaná,“ usmála se nejednoznačně.

Moje poslední šance.

Její poslední šance.

Zeptá se?

„A ty?“ otočila se ke mně.

Fajn, Karolíno. Třeba to ještě zvládneme. „Každou chvíli budu rozvedenej,“ řekl jsem. „Už skoro jsem.“

„Že máš prstýnek…“

„To víš… Vypadaly mi vlasy, narostly vousy, zkazil jsem si oči, vyrostlo mi břicho… a ještě ke všemu mám tlustý prsty a ten blbej prsten nejde dolů.“

Promiň, Veroniko.

„Aspoň máš důvod zhubnout,“ zasmála se. „A kdo to je, ten Luboš Pospíšil?“ ukázala mi prstem na tričko.

„Kdysi jsme si ho tady pouštěli z kazety. Nevzpomínáš si?“

„Ne. Víš, kolik já toho za život naposlouchala?“ Během řeči se otočila k Martině. „To je fajn, že je dneska řízek, když je neděle!“

Zaskočilo mi. Na tak rychlé střihy jako bych už neměl věk.

Martina jí něco odpověděla a já definitivně zmizel ze záběru.

„Pamatuješ si ty Machovy dvojčata?“ ptal se Vojta.

„Asi ne…“ řekla Karolína. „Který to byli?“

„Jeden starej a druhej ještě starší.“

Zavrtěla hlavou, Vojta hovořil a já jsem jedl, mlčel a neposlouchal. Řízek byl dobrý, netučný a na čerstvém oleji smažený. Neboj, mami.

Jinak se to ale příliš nepovedlo.

„Hraješ ještě?“ ptala se jí Yveta, když jsem zase začal vnímat.

„Skoro ne,“ odpověděla. „Pár let jsem učila, ale to mi taky nějak nesedlo…“

Klavíristky mají krátký život, říkával táta.

Zazvonil mobil, Vojta se omluvil a odešel do haly.

„Sice se tady zastavil čas,“ poznamenal Radek, „ale signál mají.“

„Čas se tady tak úplně nezastavil,“ řekla Karolína. „To se jenom nadace nedokáže Karlovky zbavit.“

„Jak to víš?“

„Jsme s nimi na jednom patře. Kdybys četl Koncert, věděl bys to taky!“

„Proč nevypíšou soutěž? To by snad spravil jeden inzerát, ne?“

„Už to párkrát zkusili. Vždycky někoho vybrali a pak se s ním nedohodli na ceně.“

„Složíme se?“ řekl Radek.

„Že bychom místo jukeboxu koupili celou Karlovku?“ podíval jsem se na Yvetu.

Nezareagovala.

Vojta se vrátil ke stolu, ale neposadil se.

„Dobré zprávy?“ plácla Karolína.

„Ne,“ odpověděl. „To byla Jarka.“

Otočil jsem se k němu a věděl jsem to všechno dřív, než stihl podruhé promluvit.

„Musím jet domů,“ řekl. „Otec před chvílí zemřel.“

Něčí vidlička ještě klepla do papírového talíře, ale nikdo už nepromluvil. U Kracíka definitivně vyprodali čerstvé rohlíky, napadlo mě.

Taková pitomá myšlenka.

„Nechal sis klíč od pokoje?“ zeptal se mě velmi věcně. Nepřekvapil mě tím. Už to přece znám. Nejdřív se musí jednat, pak se může plakat.

Kývl jsem a sáhl do kapsy.

„Mám tě někam hodit?“ nabídl Radek.

Vojta se podíval na hodinky. „Moh bys mě vzít do Lhotky k lanovce? To by asi bylo nejrychlejší.“ Pak se obrátil ke mně. „Sbalím se a klíč ti nechám u Renaty, jo?“

„Můžeš řídit? Neměl bys jet radši autobusem?“ řekl jsem. „Auto ti do Závětří přivezu, když mi necháš klíče a papíry.“

Zavrtěl hlavou. „To je v pořádku,“ řekl. „A sorry, nerad jsem vám pokazil zrovna tenhle den.“ Zamával a odešel. Ani vstát jsme nestihli.

Ruce si taky podáme až příště.

Ještě chvíli trvalo, než jsem znovu sáhl po příboru.

![](image/divider.jpg)

„Na to, co nebude?“ řekla. „Jak to myslíš?“

Tohle všechno jednou nebude. Některou sobotu odtud odjedem naposledy. Oba. A nejspíš každej jinam. Příští rok mi bude dvacet, Karolína bude mít hned v září devatenáct, věděl jsem, že se ta sobota blíží.

„To je možný. Ale teď jsme tady, ne?“ Dámy někdy reagují prakticky.

Seděla naproti mně, stačilo natáhnout ruku.

Místo toho se mi po ní stýskalo.

Už tehdy v tom křesle.

„Příští rok ve stejnou dobu,“ řekl jsem. „Vidělas to?“

Viděla. „Příští rok je daleko. Co třeba dnes večer?“

„Večer je táborák, ne?“

„Mám lepší nápad,“ řekla.

![](image/divider.jpg)

Moc rád bych to zkusil ještě jednou, ale nenapadlo mě jak. „Nechceš se projít po chatě?“ mohl bych říct, ale musel bych holkám skočit do řeči. „Jasně,“ řekla by. „Za chvilku, jo?“

Jenže mně se nechtělo čekat.

Do prvního patra je to z haly celkem jednadvacet schodů. Zase jedno zbytečné numero navždy uložené na harddisku. Pak ještě osm kroků do pokoje číslo osm. Vstoupil jsem, otočil kohoutkem, voda samozřejmě netekla. Na manželských postelích nezůstaly ani matrace, na patrových ano. Kdoví, proč. Že by je tu nechali pro mě? V téhle spodní posteli jsem přece spával nejčastěji. Když brácha lezl kolem mě nahoru, lechtával jsem ho na chodidle. Jednou mě za trest kopl do ruky, příšerně to bolelo, vztekal jsem se. Máš, cos chtěl, pravil.

Líp bych to nevystihl, brácho. I teď mám, co jsem chtěl. Nebo přinejmenším o co jsem si řekl.

Jezdil jsem očima po pokoji, ale nevěděl jsem, kam se aspoň na chvíli pověsit pohledem. Třeba sem? Vstup na balkón přísně zakázán! Třicet roků zde ta cedule vydržela. Až do téhle chvíle, kdy je vstup zakázán do celé chaty.

Vyšel jsem o patro výš. Ani dvacítka nebyla zamčená. Matrace zůstaly všechny, ale dlouho se tu nevětralo. Pootevřel jsem okno.

Tehdy taky.

Jenže tehdy i ten vydýchaný vzduch voněl. Mírně jsem se vyklonil přes parapet, ale hned jsem vzal zpátečku. Už bylo po táboráku, táta stál v osvětleném vchodu se sklenkou červeného v ruce. Nechtěl jsem, aby mě viděl, i když jsem k tomu vlastně neměl důvod. Čekal možná deset minut, než se konečně objevili Procházkovi. Jaké to bylo? zeptal se jich velmi nahlas. Skvělé, zašeptal jsem Karolíně do ucha. Jako vždycky, řekl pan Procházka. Karolína se tiše zasmála. Ale určitě lepší než východoněmecká detektivka, dodala paní Procházková.

Už mi zbývalo jenom najít pantofle.

Vyběhli jsme z pokoje, Karolína řekla čau a odbočila k záchodům.

První holka.

Ani tyhle karty už se podruhé rozdávat nebudou. Mám, co jsem chtěl.

Sáhl jsem po klíči a schoval ho do kapsy.

Suvenýr, suvenýr…

Holky si v červené jídelně rozlévaly kafe z Martininy termosky. Prošel jsem halou, Karolína seděla zády ke mně, očima jsem se potkal s Yvetou, ale mluvit jsem nechtěl s nikým.

Do zeleného křesla už si nikdy sedat nebudu. Nemá přece žádný smysl snít o tom, co nebude.

Už to není.

Vyšel jsem před chatu a zavřel za sebou dveře.

7

Pondělí 9. 8. 1976

Hned po snídani jsme pospíchali do pokojů pro batohy, protože odjezd na Špindlerovku byl domluven už na 9.30. Bál jsem se, aby nás nezdržela Yvetka, protože paní Kroupová rychlostí nevyniká, a navíc se teď musí starat především o manžela. Yvetka byla nakonec připravena dřív než my, i když na ní bylo vidět, že se jí na túru nechce. Chápali jsme ji, ale stejně tak jsme chápali paní Kroupovou, která chtěla, aby měla Yvetka trochu pohybu a hlavně aby přišla na jiné myšlenky. Nerad na sebe beru odpovědnost za cizí děti, ale Milan říkal, že se nemám bát, že se s Danou o Yvetku postarají. To tedy nebudou mít snadné, říkal jsem si. Yvetka je mrzutá a uzavřená, rodinná situace na ni pochopitelně silně doléhá. Kolega Kroupa je od dubna na nemocenské a musel prý lékaře hodně prosit, aby mu dovolili odjet do Krkonoš. Nezdá se, že by mohl v září nastoupit. S nikým o své nemoci nemluví, takže nikdo neví, co přesně mu je, ale já jsem rok a půl dennodenně pozoroval, jak umírá tchýně, a tak se nikoho na nic ptát nemusím. Jen se teď těžko bráním úvahám o svém vlastním konci. Kolega Kroupa byl vždy velmi důstojný a v dobrém slova smyslu hrdý. I svou nemoc nese statečně a důstojně. Říká se, že věřící lidé odcházejí smířeněji než my ostatní. Ale kdo ví, jestli je to pravda.

Pavel si také všiml, že se Yveta chová jinak než loni, ale nedokázal to pochopit, ačkoli jsem se mu snažil všechno ohleduplně vysvětlit. Vím, že takhle malé dítě nemůže pochopit nic nad rámec své vlastní zkušenosti, a my jsme před ním chorobu Jiřininy matky možná až příliš úzkostlivě schovávali. Postupující nemoc kolegy Kroupy Pavlík asi nevidí. Nebo si říká Dvakrát se vyspíš a budeš zdravý, tak, jako jsme to vždycky říkali jemu. Ještě ráno mě posílal přemluvit Procházkovy, aby šli s námi, nebo aby nám aspoň svěřili Karolínku (to je ovšem živé stříbro, které by ani Dana s Milanem neuhlídali). Věděl totiž, že s Yvetkou žádná zábava nebude. Bez obav jsem na Procházkovy zaklepal, protože jsem si byl jistý, jak to dopadne.

Mezi Milanem a mnou konečně povolilo to napětí, které jsem více či méně pociťoval několik let. Není mi ovšem příjemné, že se nám Milan začal plést do Pavlovy výchovy. Jen během dneška se to projevilo několikrát. Na Martinovce například Pavlovi věnoval korunu, aby si mohl pustit nějakou desku v hrací skříni. Jídelna byla plná, každý obědval nebo aspoň odpočíval u kávy, a do toho Pavlík s tím hlučným Neckářem. Vlastně s Ondráčkovou, protože jak byl rozrušený, tak stiskl špatný knoflík. Ptal jsem se Milana, jestli si uvědomuje, do jakého světla mě před Pavlem staví. Pouštění desek jsem přece jasně zakázal a Pavel si má zvyknout, že tátovo slovo platí. Tak to bylo zavedeno u nás doma a bylo to tak správně. Pavel ovšem namísto toho zjistí, že stačí chvíli škemrat a pak bude po jeho, bez ohledu na to, jak tatínek rozhodl. Milan mi na to řekl, že i jeho vychovával otec principiálně, ale prý jen v situacích, které principiální výchovu vyžadovaly. Zeptal bych se ho, které situace považovali v té komunistické rodině za principiální, ale nechtěl jsem vyvolat nový spor. Milan aspoň ustoupil od úmyslu dát Pavlovi další drobné, které si pro něho po obědě odpočítal. Ale hned potom mě namíchl podruhé, i když za to už vlastně tolik nemohl. Několikrát jsem na Petrovce i na Martinovce říkal Pavlovi, ať se jde vyčurat, že nevíme, jestli už je Labská bouda otevřená a jaké tam mají záchody, a nabízel jsem mu, že jestli nechce jít sám, tak že ho doprovodím. Pořád říkal, že se mu nechce, ale když pak odešel na toaletu Milan, Pavel se k němu hned přidal. Ani na WC se ode mě doprovodit nenechá, i pro tento účel je mu „strejdánek“ milejší! Dana nám ale ještě u stolu řekla, abychom se na Milana nezlobili, že děti — ovšemže bohužel cizí — jsou to jediné, co mu poskytuje iluzi smyslu života.

Na to se dá těžko něco říct.

A navíc to přece s Jiřinou dobře víme.

Nová Labská bouda není zevnitř o nic pěknější než zvenčí. Už loni byl ten betonový kolos prakticky hotový, ovšem provoz zahájili až v zimě. Restaurace je obrovská, číšníci jako v Alcronu. Tohle do hor nepatří. Milan chtěl jít mermomocí dovnitř, ale byli jsme na něho tři. Stejně jsme pak skoro půlhodinu prostáli u kiosku před boudou, protože manželka chtěla koupit pohlednici pro Jaroslava do Kanady. A musela to být právě pohlednice nové Labské boudy, protože tu švagr ještě neviděl. Když jsme konečně přišli na řadu, ukázalo se, že pohlednici nové boudy mají, ale jen zimní, letní prý ještě nestihli pořídit. Navrhl jsem manželce, aby s jejím odesláním raději počkala do vánoc, protože zimní pohlednici v letní poště budou soudruzi považovat za šifru, takže zásilka do Kanady vůbec neodletí. Ale neměl jsem to dělat. Jiřina uznala, že bych mohl mít pravdu, ale protože chce pohled Labské boudy švagrovi rozhodně odeslat hned, koupíme pro jistotu ještě jeden a schováme si ho až do zimy, kdyby ten první pokus Jaroslavovi nedoručili. Znovu se postavila do fronty, ale byli jsme na ni tři. Milan navíc slíbil, že až tady bude v zimě, tak koupí letní pohlednici, kterou snad do té doby vytisknou.

Když už jsme byli skoro ve Lhotce, říkal jsem si spokojeně, že hlavní cíl túry byl naplněn. Yvetka skutečně přišla na jiné myšlenky, na Labské už byla vysloveně veselá, dokonce se s Pavlem sebrali a utíkali půl kilometru před námi k Vrbatce, potom zase na Mísečky a až na vodovodní cestě do Lhotky jim došly síly.

O to smutnější byl návrat. Kolega Kroupa čekal na židli před chatou, Yvetka se k němu rozběhla a objímala ho, jako by ho neviděla deset let. A Pavlík se rozplakal.

Že by to všechno pochopil?

8

Vojta odklopil zábradlíčko a seskočili jsme z lanovky. Už pár let jezdí i na Pláně dvousedačková. Nechali jsme odejít dvě skupiny turistů a pak jsme nenápadně odbočili na zakázanou zkratku k bývalé Klínovce. Museli jsme rychle. Hustý les, kterým pěšina původně procházela, byl z větší části vykácen a my jsme běželi skoro stovku sprintem, než nás zbývající stromy aspoň trochu schovaly.

Byl počátek července 1989. Alespoň týdenní společný pobyt jsme tentokrát naplánovali na poslední chvíli, takže na nás zbyla jen studená rohová jedenáctka s minimálním výhledem. Nedalo se nic dělat. Vojta jindy nemohl, a já už vůbec ne. Koncem příštího týdne odjedu na korbě vétřiesky do Nového Mesta nad Váhom. Ostříhají mě možná dohola a zelenou nesundám ani v noci. Po měsíci mi přišpendlí první frčky, pak mi dají ještě na rok opušťák, ale hned v říjnu devadesát se začne střílet ostrýma. Už tomu neuteču. Vojta si podobné radosti ušetřil. Trvalo to dlouho a možná ho to i něco stálo, ale nakonec z nich modrou knížku vyrazil. Příští týden ovšem odjíždí i on. Z akademie, kterou právě dostudoval a na které bude od září pokračovat jako aspirant, ho doporučili na mistrovské kursy kamsi do Itálie. Já jedu poprvé na vojnu, Vojta poprvé na Západ.

A to jsme stejný ročník.

„Říkala mi to Járinka, loni byla se sborem v Dánsku a ukazovali jí to v nějaké škole,“ navázal polohlasem. „To máš prostě monitor, takovou televizi, a píšeš normálně jako na stroji, ale to, co napíšeš, si ten počítač uloží do paměti, a ty to pak můžeš vytisknout, kolikrát chceš. Žádnejch šest nebo dvanáct kopií, ale třeba sto, chápeš?“

Něco jsem si představoval. „I když má knížka dejme tomu pět set stran?“

„Jasně. Třeba tisíc.“

„A ty to chceš dovézt?“

Zamyslel se. „Nevím. Spíš asi… Pochybuju, že by to mělo háčky a čárky…“

„To by se dalo zjistit, ne?“

„Nejdřív bych musel vědět, kolik to vlastně stojí. Asi dost. Na to mít nebudu.“

„A kdy se vlastně vracíš?“ zeptal jsem se.

„Dvacátýho srpna,“ zasmál se Vojta.

„Právě včas. Já už patnáctýho,“ vzpomněl jsem si na armádu. „Jestli to teda přežiju. Prej je to hustý, říkal brácha. Prej skoro jako přijímač.“

„Přežil to brácha, přežiješ to taky.“

„Jenže potom na rok…“

„To je ještě daleko,“ poznamenal. „Kdovíco se do tý doby…“

Ze zatáčky před námi náhle vyšel jakýsi muž a mířil k nám. Na turistu nevypadal. Tesilky a jakoby společenská košile. Místo batohu přes rameno mu na zápěstí visela malá taška na doklady. Vojta okamžitě zmlkl.

Muž zpomalil a velmi zkoumavě nás pozoroval. Když nás míjel, Vojta mu z úzké pěšiny ustoupil krok do lesa. To už se muž zastavil a zahleděl se Vojtovi do obličeje.

„Víte, kde jste, pánové?“ promluvil.

Vojta mlčel.

„Samozřejmě,“ řekl jsem. „Proč?“

„Protože sem je pod pokutou vstup zakázán.“

„Aha…“

„Pod vysokou pokutou,“ upřesnil.

„Aha…“

Nastalo trapné ticho. Stáli jsme a dívali se na sebe.

„Pod velmi vysokou pokutou,“ bavil se. „Pět set za jednoho. Máte občanky?“

Kývl jsem hlavou.

„Ukažte,“ řekl.

„Komu?“ odpověděl jsem.

„Mně, samozřejmě. Vidíš tady snad někoho jiného?“ přešel na tykání.

„Nevidím,“ řekl jsem. „A vy máte nějaké oprávnění nás legitimovat?“

Nastávaly rebelské časy.

Vojta sebou škubl a pán si mě změřil s neskrývaným pohrdáním. „O tom nepochybuj,“ řekl.

Chvíli mlčky stál a čekal, ale když viděl, že se mu nechystáme vyhovět, teatrálně se ušklíbl a uchechtl, pomalu se otočil a bez rozloučení pokračoval původním směrem.

Po další chvilce jsem vykročil ke Klínovce. Vojta se rozpačitě přidal.

Žádný výstřel se za našimi zády neozval, a když jsem se po chvíli ohlédl, světlá košile se vzdalovala směrem k Pláním.

„Proč to děláš?“ pravil Vojta rozčíleně.

„Co?“

„Proč jdeš hned do konfliktu?“

„Protože u sebe nemám pětikilo. Kromě toho se v poslední době zkouším nebát. A nebát se krnapáka není tak těžký.“

„Jak víš, že to byl krnapák?“

„Kdo jinej?“

„V takovýmhle vohozu?“

„Třeba šel na ples,“ navrhl jsem.

Ale přítel se neusmál. „Kdyby to byl krnapák, tak se legitimoval a hned nás oba zkásnul.“

„No tak to nebyl krnapák.“

Kývl. „To si právě myslím. Zrovna jsme se bavili o těch knížkách. A o počítačích.“

„No a?“

„Možná to slyšel.“

Zastavil jsem se. „Vojto…? Snad jsi tu paranoiu taky nechyt?“

Zastavil se i on. „Ne. Jenom teď nestojím o žádnej průser. Radši zaplatím pětikilo pokuty, než bych riskoval, že mě do tý Itálie nakonec nepustí, chápeš? Protože kdyby to nebyl krnapák…“

„A kdo by to měl být?“

„No kdo? Nějakej estébák!“ zašeptal.

„Estébák, kterej hlídá pořádek v národním parku? To myslíš vážně?“

„Tak jinej fízl. Nebo pomocná stráž, co já vím. Zbývá mi deset dnů do odjezdu, copak to nechápeš?“

Vojta hysterčil. To nebylo běžné.

„Kdyby to byl tajnej,“ zkusil jsem ho uklidnit, „tak se nebude dávat do řeči jen proto, že jdeme v létě po zimní cestě. Kdyby to byla pomocná stráž, tak bude mít pásku na rukávu. Ale i kdyby to byl někdo takovej, jak říkáš, tak o tobě nic neví. Ty občanky jsme mu přece neukázali! Takže neví, kdo jsi. Neví, jak se jmenuješ, kam jdeš, neví nic! A už vůbec neví, kam máš příští tejden namířeno….“

„Nikdy nemůžeš vědět, co všechno vědí… Já prostě chci odjet. Za každou cenu!“

Na Luční se uklidnil.

Já až na Sněžce.

9

Sedím na zemi v lese nad chatou. Stromy mě schovají, nemusím se bát, že by mě někdy někdo našel. Trošku se mi točí hlava, ale příliš málo na to, abych se aspoň na chvíli propadl, abych se sám sobě ztratil. Obloha je jasná, vzduch čistý, není nejmenší naděje, že by se mi podařilo utéct realitě. „A ty jsi? Připomeň mi, prosím…“

Někde tady byl ten bunkr. Mrňatům se podařilo desítkami spadaných smrkových větví zastřešit nevelkou a docela mělkou jámu, ale v sobotu všichni odjeli a v neděli přijela Karolína. Kolik nám bylo? Čtrnáct? Pamatuju si věty, které mi v bunkru říkala, a pamatuju si je i s tou intonací, s tou děsně pražáckou intonací, která mi byla protivná, a přitom mě nevysvětlitelně přitahovala. Proč mi neodešly z hlavy tak, jako se spolu se všemi ostatními vytratily z paměti Karolíně? A proč jsem si myslel, že jí v hlavě zůstanou?

K mým nejsměšnějším klukovským představám patřila má vlastní dospělost. Viděl jsem před sebou své staré rodiče, viděl jsem sám sebe, svou ženu (obvykle zvětšené vydání některé spolužačky, ale tady to musela být Yveta, nebo Karolína), naše děti (ty jenom zezadu, popřípadě s naprosto rozmazanými obličeji) a své dospělé přátele. Každého z nich jsem už v dětství znal jménem, protože v podobných fantaziích se okruh přátel současných a budoucích přirozeně neliší, nikdo nepřibývá, nikdo neubývá. Skutečnost je přesně opačná. Nikdo nezůstal, všichni zmizeli, po nikom se mi nestýská. Teď už ani po tobě, Karolínko. I ty už jsi pryč.

Mezi stromy se snažím dohlédnout k pískovišti a k paláci, ale nedohlédnu. Takhle dovysoka tady nikdy trávu dorůst nenechali. Po několik let bylo každé středeční odpoledne vyhrazeno brigádě. Hanka s Frantou přidělili rekreantům kosy a hrábě, muzikanti se svlékli do plavek, namazali astridem a začali zápasit s nástroji, na které během sezóny nebyli zvyklí. Některým musel Franta předcvičovat, jiní si prý ještě dokázali vybavit návyky z dětství. Vpodvečer se všichni vystřídali ve sprše, z níž právě v tento jediný den tekla teplá voda. Hana se převlékla, nachystala velký dřevěný tác, na který jí kuchařka narovnala první talíře, Franta se rovněž převlékl, nachystal menší plechový tác a prvních vysprchovaných se zeptal, co si dají k pití. U několika stolů seděli skeptikové, kteří odpoledne zájem o hrábě neprojevili. Na večeři čekali o něco déle a s mlčenlivým úžasem hleděli na včera ještě rozumně vypadající spolustolovníky, kteří se nechali zagitovat k dobrovolné brigádě, a ještě si o tom vesele povídají. Nejasně jsem si uvědomil, že kdybych byl tehdy dospělý, ani já bych si pro hrábě nešel a na brigádníky bych hleděl neméně užasle. Každý ví / Časy se mění…

Co by asi viděla Yveta, kdyby tady seděla se mnou? I její rodiče chodili s hráběmi na brigádu, dokud tatínek mohl. Vzpomněla by si právě na tohle? Nebo by viděla sama sebe, jak před Karlovkou metá hvězdy a přemety, a slyšela by svou maminku, jak volá z okna ‚Yvetko, tohle po obědě nedělej!‘? Nebo by viděla houpačku, na ní tatínka, pomalu a ve skrývaných bolestech odcházejícího, držícího svou jedinou dceru za ruku, jako by doufal, že když se bude držet žijících, přežije i on…? Nebo by viděla mě, jak se raduju z Neckářova singlu, který mi její maminka koupila v Poříčí?

Vzpomněl jsem si na Vojtu. Právě teď se po tisící vrací domů, ale poprvé tam nenajde otce. Jaký film by viděl v té neposečené trávě on? Dětských zážitků tady posbíral nepočítaně. Oba jsme sem přece s rodiči jezdili odedávna! V červenci pětaosmdesátého roku jsme tu byli poprvé sami. Záměrně jsme zvolili jiný termín než naši. Chtěli jsme být bez nich. Zvláštní. O rok později už jsme přijeli Vojtovým trabantem a stejně tak každé příští prázdniny. Každé zbývající prázdniny. O Yvetě jsme dávno nic nevěděli, Karolínu jsme tu potkali jen jednou, tenkrát, když přijela s Tapinem. Stačili jsme si sami v tom věrném klukovském přátelství, chodili jsme po kopcích, probírali život na fakultách a osnovali plány na zničení té z mnoha tisíciletých říší, do které jsme se shodou okolností narodili. Dávno mě nezajímaly jukeboxy a namísto Neckáře jsem poslouchal Luboše Pospíšila. V srpnu devětaosmdesátého roku jsem se z Nového Mesta nad Váhom v pořádku vrátil. Jenže Vojta z Itálie ne. Zjistil jsem to až na začátku září, kdy jsem vytočil 621 103 a pan Zapletal mě velmi obřadně pozval na šestou hodinu do kavárny Coronide. Lekl jsem se té nejhorší možnosti, stáhl se mi žaludek, třásly se mi nohy, když jsem dobíhal tramvaj, ze které jsem pak musel vystoupit dvě zastávky před cílem, protože další jízdu už by můj žaludek nevydržel. V kavárně mě nečekal pan Zapletal, ale paní Zapletalová, která mi ohleduplně sdělila, že prázdniny skončily a Vojta se do oddílu nevrátí. Uvědomil jsem si, že tohle je první skutečná zrada, která mě v životě potkala. Nevzal mě s sebou, vůbec nic mi neřekl, nepřipravil mě na to, že tuhle říši budu muset bourat s někým jiným, ani řádek mi z Říma nenapsal, ani stručný vzkaz u rodičů nenechal.

Chtěl jsem mu přát všechno nejlepší, ale nešlo to snadno.

Dějiny už se ovšem valily z kopce. Než si Vojta stačil vyřídit azyl, nebylo ho třeba. Část příštích prázdnin jsme trávili opět společně na Karlovce. Bylo nám pětadvacet a bylo to naposledy. Pak už jsme byli velcí.

Co si vybavíš ty, až sem za mnou přijdeš, posadíš se do mechu, řekneš, jak je ti líto, žes mě po těch letech nepoznala, a podíváš se přímo před sebe? Co uvidíš, co uslyšíš? Hlasy svých kamarádů, kteří běhají kolem chaty, křičí, smějí se a radují bez příčiny? Běháš s nimi, nebo je slyšíš jen otevřeným oknem pokoje číslo tři, kde je pianino sice mizerného zvuku, ale jediné v dosahu? Nástroj, u kterého trávíš určující hodiny svého dětského života. Jako každé dítě v téhle partě, jako Yveta, jako Vojta a koneckonců i jako já. Jenže nám ostatním ještě každý den spousta dalších hodin zůstala. Tobě jen občas nějaká. Anebo máš lepší vzpomínky? Na ty chvilky v bunkru, do kterého se nikdo třetí nevešel? Nebo na ten večer, kdy vaši odešli do kina?

Kdepak, už o tom nic nevíš.

K mým nejsměšnějším dospělým omylům patří vážně míněné pokusy o recyklaci vlastního dětství. Přibývá jich. Ještě před pěti, šesti lety by mě na srazech spolužáků ze základní školy nikdo nepotkal a ani teď se z nich nevracím nadšený. Ale chodím tam. Jako bych věřil, že má smysl sedět s nimi u stolu, mlčky si je prohlížet a poslouchat, jak šel jejich život, kdy a kde udělali chyby, kdy jim naopak pámbu přál, co od života ještě čekají a co všechno už ztratili, koho mají rádi a čeho se bojí a jestli jim někdy k něčemu bylo, že se tenkrát v září 1971 sešli ve třídě právě s námi a ne s kýmkoli jiným. Jenže všichni mají to štěstí, že žijí právě tím dnem, který ráno nalistovali v diáři. Holky pohovoří o dětech, navzájem si ocení oblečení a vytipují hospodu pro příští setkání. Chlapci proberou včerejší hokej, podiskutují o našich šancích na medaili a v rámci krátké historické sebereflexe se pohádají, jestli se víc ožrali loni u Čápa nebo před deseti lety ve Strojnické. Nevím, nebyl jsem u Čápa ani ve Strojnické, a už je mi jasné, že odtud taky brzy vypadnu.

Parta z Karlovky byla jiná. Rodiče se nechali okouzlit chatou i jejím okolím a ani je nenapadlo, že bychom měli kterékoli prázdniny strávit jinde. Mnoho možností jsme ostatně neměli. Někteří dospělí dokonce na pár týdnů potlačili ambice vychovat ze svých potomků světové virtuózy. Ale jiní ne. A tak se vždy odpoledne nějaký chlapeček s housličkami vypravil do pingpongárny a nějaká holčička s notami pod paží do pokoje číslo tři. Vrzání z pingpongárny slyšet nebylo, brnkání z trojky ano. Rekreanti byli tolerantní. Byli jsme z různých generací, ale mezi svými. Skoro každý někdy vrzal nebo brnkal. Možná jsi byla jediná, kdo chodil cvičit opravdu denně. Taky jsi to někam dotáhla. První desku talentované klavíristky mi koupili rodiče, chtěli mi udělat radost. Na zadní straně obalu fotka, na ní ty, krásná, ale s neuvěřitelně vážným výrazem v očích. Najednou jsi byla jiná. Čekaly tě koncerty, soutěže, další desky a cesty někdy i hodně daleko. Během roku jsem o tobě nepřemýšlel, občas nějaké zprávy přinesli naši, občas bylo něco v novinách a jednou jsem tě viděl v televizi. Tvůj hlas měl svou barvu, ale nemluvila jsi ke mně. Poprvé jsem vnímal tvůj hlas, když mluví k někomu jinému, k někomu cizímu, a mě si vůbec nevšímá. Bylo to zvláštní a pár vteřin mi to leželo v hlavě. Pak zazvonil telefon nebo jsem se vrátil ke knížce nebo jsem šel hrát fotbal, nevím, prostě jsem na tebe zapomněl. Bylo mi deset, nebo osmnáct?

Ale když jsem v neděli v poledne přijel na Karlovku a tys tu nebyla, vzpomněl jsem si. A docela to bolelo. Ať mi bylo deset, nebo osmnáct.

Anebo čtyřicet, nebo kolik mi vlastně je.

Asi u toho mělo zůstat.

Dívám se před sebe, nic nevidím, nic neslyším. Žádné obrázky, žádné zvuky. Kolem chaty nikdo neběhá, na klavír nikdo necvičí, v bunkru nikdo neleží, na Karlovku nikdo nepřijíždí, z Karlovky nikdo neodjíždí, nikdo se na nikoho netěší, nikomu se po nikom nestýská. Ticho je slyšet, ticho je vidět.

![](image/divider.jpg)

Najednou jiný film.

Přišla ke zkoušce jako poslední a na pomoc si přivedla dítě. Byl jsem kyselý, protože hodiny na protějším kostele už odbily půl čtvrté a já jsem si ještě před malou chvílí myslel, že mám po práci. A dítě jako pojistka proti vyhazovu, to je ten nejnižší prostředek, který na mě kdy kdo vyzkoušel. Na seminářích se nezdálo, že by právě ona měla tento způsob boje zapotřebí.

„On bude hodnej,“ řekla a usmála se téměř bezelstně. „Jenom bude trošku rachotit kostkama.“

Uvěřil jsem jí.

Kromě toho jí to slušelo. Jakubovi taky.

„Jak se dostanete domů, Veroniko?“ ptal jsem se jí po zkoušce. „Přijede pro vás manžel?“

„Žádnej není,“ odpověděla. „O půl sedmé nám jede ještě jeden autobus.“

„Až o půl sedmé? A jak to máte daleko?“

„Domů? Asi čtyřicet kilometrů.“

„A nechcete odvézt?“

Vůbec nevím, co mě to tehdy napadlo. A vůbec nevím, proč to teď skončilo. Ale skončilo to.

I tohle skončilo.

Všechno jako by skončilo.

V lese kousek za mými zády zapraskaly větvičky. Zaklonil jsem hlavu.

Nade mnou stála laň a její zelené oči mě pozorovaly bezbarvým pohledem.

„Jsi v pořádku?“ řekla.

10

Kývl jsem a zkusil jsem se usmát.

Jenže ona ne. „Jsme sami,“ pravila stroze.

„No a?“

„Říkals, že mi to všechno vysvětlíš, až budeme sami.“

Neodpověděl jsem, nenaléhala.

Pomalu jsme se vraceli ke Karlovce. Přímo do kopce na Boudu Na horní se mi nechtělo. Yvetě taky ne. Lanovkou to bude pohodlnější.

„Ostatní už odjeli,“ řekla. „Bylo jim líto, žes zmizel. A že se s tebou nemůžou rozloučit.“

„Mám mobil,“ řekl jsem.

„Nikdo nezná číslo. Jen Vojta, a ten už byl dávno pryč. Karolína se ti chtěla omluvit.“

„Mohla.“

„Nemohla. Jela domů, večer musí být v Praze. Dokonce mi nabízela, že mě vezme s sebou.“

„Proč jsi nejela?“

Chvíli bylo ticho. „Chtěla jsem vědět, jak jsi na tom. Přece jen jsi dostal plnej zásah.“

Její slova byla laskavější než barva hlasu. A mluvila o kvintu níž, než bylo nutné.

Cesta mi připadala špinavá. Určitě špinavější než kdysi. Místo růžového štěrku černý. Místo červených kaluží černé. Místo zelených jedlí černé.

„Jako ty včera,“ řekl jsem. „Jak jsi mě našla?“

„Na první pokus.“ Nejstručnější možná odpověď.

„Jasně,“ kývl jsem. Jsem snadno k přečtení. Vždycky jsem byl a vždycky budu. Všichni vědí, kde mě mají hledat. Neschovám se.

„Pavle…“

Otočil jsem se k ní.

„Ty si opravdu myslíš, že Borovičku udal Milan?“ zeptala se pomalu. Velmi pomalu.

Jako by na tom ještě dneska záleželo. Jako by ještě bylo o co se hádat.

Co jí mám říct? Co všechno jí mám říct?

„Myslím. Ale nic jsem o tom tenkrát nenapsal. Chtěl jsem, sháněl jsem informace, dokumenty…“

Tys ho chtěl takhle… veřejně…? Proč, proboha?

Proč! Byl jsem zklamaný, Yveto. A hlavně naštvaný. Strašně naštvaný! Strejdánek byl polobůh. Statečný a odolný chlap. Měl mě rád, já jeho taky. A najednou jsem zjistil, jak dlouho se s nimi… A co všechno jim řek…

Ale bylo za tím ještě něco. Nikdy jsem necítil spoluvinu za to, v čem jsme tenkrát žili. V době převratu mi bylo čtyřiadvacet a s tím, co bylo před listopadem, jsem neměl nic společného. Za všechno můžete vy, milí rodičové. A když ne vy, tak vaši spolužáci ze škol a ze školek. Nebyl jsem sám, kdo na počátku devadesátých propadl touze odhalovat, jak vlastně všechno bylo vždycky úplně jinak, než se původně zdálo. Věděl jsem jistě, že všechno bylo úplně jinak. Stačilo pár archivních pramenů a trocha fantazie. Navíc jsem byl novinář. Ve Svobodkách, v té době nejčtenějších. A chtěl jsem spravedlivý svět. Tak jako před čtyřiceti lety vaši spolužáci ze škol a ze školek, milí rodičové. Byl jsem dnes stejně naivní jako oni tenkrát. Měl jsem štěstí, že zrovna nevládl Gottwald, ale Havel. A hned tak jsem se volantu dějin nepustil. Jen jsem jel v protisměru. Čelem proti času. Dávejte pozor, milí rodičové, vysvětlím vám, jak to všechno bylo doopravdy. Kamarád má přístup do estébáckých archivů a v nich to všechno je. Těšte se, pokračování příště! Kupte si Svobodné noviny!

Dnes bych uvažoval jinak.

Ale nevím, jestli lépe. Možná to tak tehdy bylo správně. Možná pouze a právě v tomto věku je člověk ochoten a schopen strkat prsty do starých a stále citlivých ran. Do cizích citlivých ran, protože jeho samotného zatím žádné vlastní rány netrápí. A možná to tak má a musí být. Možná by bez zásahu cizích prstů všechny ty rány zhnisaly a svět by příšerně smrděl.

Strejdánek se mi tehdy vrátil do života jako na zavolanou. Osobně jsem znal všechny postavy příběhu, o kterém jsem chtěl psát. Obraz Tyčky Borovičky v zelených šatech a se skleničkou sirupu Lesní směs mě dojímal. Vědomí, že na počátku sedmdesátých let šly dějiny těsně kolem mě a já jsem si jich trestuhodně nevšímal, mě dráždilo. Neodolatelně. Nemohl jsem Knotův případ opustit, odložit, uzavřít, zapomenout, jako jsem to udělal s desítkami jiných případů a jako to se stovkami jiných případů udělaly stovky jiných novinářů. Dostal jsem příležitost napravit svou někdejší nevšímavost.

„Mluvili jsme o tom jen jednou…“ řekla o něco měkčím hlasem. „Byl si jistý, že nikdy nikomu neublížil. Že jim říkal jen to, co už dávno věděli. Třeba zrovna o tom cvokovi, kterej sepisoval filozofický traktáty a předstíral, že je to nejnovější věda ze Západu. Milan věděl, že i estébáci mají Malečka za blázna. Anebo o té ženské z národního výboru, se kterou tehdy domluvili to představení ve Véčku…“

Odmlčela se.

Ani mně už se nechtělo mluvit.

„Víš o někom, komu ublížil?“ zeptala se najednou. Jako včera. Jenže včera to byla výhružka. Dnes otázka.

Patnáct let je Malečkem krmit nemohl, Yveto. To přece víme oba. O žádné ženské z národního výboru jsem nikdy neslyšel, její pomníček se ve zlomku nepoztrácených spisů nedochoval. Ale to je fuk. Strejdánek prostě práskal. Určitě ne rád. Ale práskal. Nedá se nic dělat. Teď už ne.

Ale budu na tebe hodnej.

„Všechno je jen pravděpodobné, nic není jisté,“ řekl jsem.

Není žádný důvod, abych tě o něčem přesvědčoval. Knot je mrtvý, Borowitschka taky. A my dva se zítra ráno vypravíme každý jiným směrem.

„No a Borovička?“ nedala si pokoj. „Proč jsi o něm nakonec nic nenapsal?“

„Zjistil jsem toho docela dost. Jenže ne všechno. A tak mi to jeden kamarád celkem snadno rozmluvil…“

„Kamarád? Znám ho?“ zeptala se.

Jako by na tom záleželo.

„Neznáš.“

Ani já už bych ho možná nepoznal. Je to víc než deset let, co jsem viděl Hornáda naposled…

![](image/divider.jpg)

„Moc toho není,“ řekl jako vždy, usrkl kávy a podíval se na hodinky. „Ale konečně aspoň něco.“

Napil jsem se i já. Vlado pokračoval.

„Borovičku zatkli skutečně přímo na Sněžce. Jeho a pár Poláků. Čech u toho zřejmě nebyl žádnej. Ani Knot, ani nikdo další.“ Mluvil rychle, spěchal.

„Ani ten Starý?“

„Ne. Informace samozřejmě od někoho mít museli. Ale na místě samém žádný Čech zatčený nebyl.“

„To je přece jasný. Knot Borovičku nabonzoval v předstihu, takže na Sněžce už by byl zbytečnej.“

„Jenže Knotův svazek založili až v září. A v Závětří. Tohle se stalo v srpnu v Krkonoších.“

„Třeba jim to prostě podepsal až dodatečně,“ řekl jsem.

„Pravděpodobnější je, že s nimi do té doby nespolupracoval. Prostě na něho nastoupili den, dva před akcí, možná docela tvrdě, on se sesypal, všechno jim přiznal, a pak se jen snažil, aby na Sněžku nepřišel včas. Taks to myslím říkal, ne?“

Kývl jsem. „Jestli byl, nebo nebyl u zatýkání, to koneckonců není důležitý. Důležitý je, jestli na Sněžku ty policajty poslal on, nebo někdo jinej. A já jsem si jistej, že on.“

Zavrtěl hlavou. „Mnohem důležitější je, co s tím měl společnýho ten Starý. Totiž… Možná jsme ho našli. A je to podle všeho ten pramen, kterej Borovičku přihrál estébákům už v šedesátejch.“

„Cože?“

„Jenže to nebyl agent, ale policajt. Nějakej vyšetřovatel z hradecký krajský správy.“

„A opravdu se jmenoval Starý?“

Pokrčil rameny. „Asi ano. Právě proto jsme ho napoprvé nenašli. Hledali jsme jen mezi agenty.“

„Žije ještě?“

„Nevím. Do penze šel už před revolucí.“

„Aspoň stopa.“ Vzpomínal jsem, koho má naše redakce v Hradci. Třeba by věděl, kde a jak začít.

„Chceš o tom psát?“ zeptal se Vlado opatrně.

„Určitě. Ale nejdřív musím toho Starýho najít, ne?“

„Hlavně si dej bacha, abys nešláp vedle.“

„Jak to myslíš?“

„Ono to totiž klidně mohlo být naopak.“

„Jak naopak?“

Sáhl po šálku, zamyslel se. „Podívej… Knot byl ve vazbě už v jednasedmdesátým kvůli těm letákům, viď? Od tý doby ho hlídali jako vnitřního nepřítele. S akcí Rýbrcoul nemusel mít vůbec nic společnýho. Chápeš? Vůbec nic! Možná ho den, dva před akcí vůbec nezmáčkli. Možná o něm nevěděli až do chvíle, kdy sbalili Borovičku. Pak ale prověřili všechny Borovičkovy kontakty v Čechách, a teprve tehdy mohli narazit na Knota. A co hůř, nemůžeš vyloučit, že Knotovo jméno vytáhli z Borovičky až u výslechu. Což by znamenalo, že Knot nepráskl Borovičku, ale Borovička Knota.“

Něco takového nedávno napadlo i tátu, vzpomněl jsem si.

„Určitě ho po zatčení vyslýchali,“ pokračoval Vlado, „a určitě se ho ptali, proč na Sněžku nepozval taky nějaké Čechy. Třeba ho nějak přinutili mluvit. A on jim řekl, že je zval, ale že nechtěli. A koho konkrétně jste pozval, pane Borovičko? Kteří Češi jsou členy vaší skupiny? Nebo se ho jen ptali, se kterými Čechy se stýká. Ale on jim koneckonců vůbec nic říkat nemusel. Třeba si prostě jen pořídili seznam všech, kteří byli ve stejnou dobu ubytovaní v té vaší boudě. No a pak zjistili, že jistýho Knota už mají v Závětří v evidenci. Pozvali ho k výslechu a on jim to podepsal. Až potom, chápeš?“

„Knot mi tvrdil, že když Borovičku zatkli, pokusil se z jeho pokoje vynést vysílačku, ale že ho ten Estébák chytil při činu a vysílačku mu sebral. To přece víš. Pak se Knot vrátil do Závětří a po pár dnech si ho předvolali.“

„To by znamenalo, že Borovička nemusel říkat vůbec nic. Knota si prostě odchytili přímo na chatě i s vysílačkou. A neprásk nikdo nikoho.“

„Ne. Někdo to přece musel na začátku spustit,“ řekl jsem. „A myslím, že se to zvolna začíná rýsovat. Nějakej policajt z Hradce, kterej si nechal říkat Starý, se odkudsi znal s Mánkem. S tím správcem. Jednou ho přijel navštívit na boudu, Mánek se mu pochlubil německým hostem, kterej mluví výborně česky, policajt si ho proklepl a zjistil, že to je odsunutej Sudeťák. A tečka, pauza několik let. Jenom nevím, proč v té zprávě, kterou jsi mi kdysi ukazoval, figuruje jako nějakej anonymní Pramen. Jestli to byl policajt, tak proč Pramen? Měl snad jméno a hodnost, ne?“

„Nezapomeň, že to byl obyčejnej vyšetřovatel na kriminálce. Zlodějíčci, možná mordy, to nevím. Každopádně nebyl estébák, ale esenbák.“

„Copak to všechno nebyla jedna svoloč?“

„To tedy ne,“ odpověděl důrazně. „Tyhle dvě party spolu obvykle moc nepekly. I když kdoví, jak to bylo zrovna tady, každý případ je jiný. Co dál?“

„Dál? Dál je to přece jasný! Starýmu se na Karlovce zalíbilo, začal tam jezdit, z Hradce to koneckonců neměl daleko, takže si vždycky vzal volno v práci a přijel na dva, tři dny, jednou zahlídl Borovičku s vysílačkou, podruhý s Knotem a dal si to snadno dohromady, Knota zmáčkl, ten mu všecko vyžvanil a Borovička to měl spočítaný. A my konečně víme, kdo byl ten Estébák.“

„Esenbák,“ řekl Vlado.

„Dobře, esenbák,“ napil jsem se.

„Akorát nezapomeň,“ dodal tiše, „že v týhle branži to funguje jinak než u novin. Někdy se ti prostě stane, že čím víc toho zjistíš, tím míň toho víš. Informace se často navzájem popírají, což jako novinář snadno vyřešíš: vybereš si ty, který se ti hodí do krámu. Ale správně bys měl pracovat se všemi. A dosáhnout stavu, kdy ti žádná informace nebude chybět a kdy ti hlavně žádná nebude přebývat. Zkrátka doopravdy vědět budeš až tehdy, když zjistíš všechno, když to všechno ověříš a když žádné ověřené informace nebudou s tvou konstrukcí v rozporu, chápeš?“

„A když všechno nezjistím? Nebo když něco nebudu schopen ověřit?“

„Tak o tom nepiš. Jinak dopadneš jako Drahovzal.“

Asi jsem se díval příliš nechápavě.

„Ten se totiž se všemi svými dedukcemi příliš odvázal, víš? Nemyslím jen na Knota a Borovičku, myslím skoro na všechno, co jsme mu kdy pustili. Nejen že si z informací vybíral, ale postupem času si je začal vymýšlet.“

„Proto jste mu přestali dávat tipy?“

Odkašlal si. „Nebuď naivní, Pavle. Ty tipy, jak říkáš, nedáváme novinářům proto, že je máme rádi. Ty pouštíme proto, abychom něčeho dosáhli. Pouštíme je v našem zájmu, ne ve vašem, rozumíš? Tohle Drahovzal bohužel nepochopil.“

„A jakej máte zájem na Knotovi a Borovičkovi?“

„Žádnej. S nimi ti pomáhám ze starýho přátelství. Už proto bych byl rád, kdybys o tom nepsal. Aspoň zatím. Pár lidí ve firmě teď ví, že jsem se o tuhle kauzu zajímal, a nějakej čas si to budou pamatovat. Jakmile se objeví článek v novinách, bude jim to jasný, a to by mohlo ohrozit moje další plány.“

Chtěl se napít, ale žádná káva už v šálku nebyla. Zamával na servírku.

„A o té vysílačce jsi něco zjistil?“ zeptal jsem se, když odešla.

„Ne. A o deníku tvýho otce taky nic.“

Opřel jsem se, přes záclonu jsem hleděl na zasněženou zahradu kavárny Symfonie a spíš než nad Vladovým profesním ponaučením jsem uvažoval nad jeho dedukcemi.

„Myslíš, že jsem se mohl seknout?“ napadlo mě. „Že je v tom Knot úplně nevinně?“

Poprvé jsem pocítil pochybnosti. Jen mírné, a jen na chvíli.

„Přijde na to, čemu říkáš vina,“ pravil. „Protože i když třeba Borovičku nepráskl před akcí, tak u výslechu v Závětří mluvil, a asi docela dost, když to vyhodnotili tak, jako že jim pomohl rozbít mezinárodní skupinu, nebo jak to tam pak zapsali.“

„Ale z toho výslechu protokol nemáš…?“

„Ne. Všechno, co se kde podařilo dohledat, jsi viděl tenkrát u Jelena. Původní Knotův svazek nemáme.“

„A Borovičkův?“ řekl jsem.

![](image/divider.jpg)

Přišli jsme k Ježkovým schodům. Nikdy jsem nezjistil, po kterém Ježkovi a proč zrovna po něm byly pojmenovány, ale dnes už je to jedno. Času neodolaly a jejich název nikdy nestál na žádné mapě. Prostě se jim tak říkalo. Dnes je zde namísto schodů strmá pěšinka na kluzkém písku. Ubrzdíme ji oba, ani nemusím Yvetu chytat za ruku. Stejně by se nedala.

„Těšila jsem se na tebe,“ řekla najednou. „Bylo to hrozně naivní. Ale… Nedaří se mi všechno tak, jak bych chtěla, víš? Říkala jsem si, že kdybys byl na tom náhodou stejně, tak že bychom to třeba zkusili spolu. Když jsme to nezkusili tenkrát… Ale na Karolínu jsem já kráva úplně zapomněla.“ Skoro se zasmála.

Vůbec jsem nevěděl, co odpovědět.

Mávla rukou. „Už je to jedno. Akorát, že co umřel Milan… a Dana dávno neví, kdo jsem… Táta po smrti, máma po smrti, manžel v háji… Prostě jsem se na tebe těšila. Nediv se.“ Hořký tón, ponurá tónina. Es moll.

Nedivím se. Taky jsem se na Karolínu těšil.

Přišli jsme k paláci. Podíval jsem se do zbytku jeho koruny. Stromu už nikdo nepomůže, ale umírá důstojně.

„Pojď ještě do chaty,“ řekla potichu.

„Proč?“ Už se mi nechtělo.

„Vezmu si něco na památku.“

„Suvenýr?“ nahmatal jsem v kapse klíč od dvacítky.

„Jo,“ kývla hlavou. „Každej si něco vzal, jen já zatím nic. Radek našel pod recepcí popelník. Ten modrej průhlednej… Pamatuješ? Karolína sbalila klíč od pokoje. Nejdřív chtěla dvacítku, ale to byly snad jediný dveře, ve kterých klíč nebyl. Tak si vzala jedenáctku, že tam prý bydlívali nejčastěji.“

Neřekl jsem nic.

Yveta vzala za kliku.

![](image/divider.jpg)

„Borovičkův svazek?“ ušklíbl se Vlado. „Ten kdybys našel, tak už dál nemáš po čem pátrat. Ale možná by ti jeden nestačil. Potřeboval bys dva.“

„Jak to?“

„Jeden od estébáků, jestli tedy vůbec existoval, a druhej od Stasi. Ale ani z Německa by ti ten jeden nemusel stačit.“

Bylo by zvláštní, kdyby příslušník tajných služeb netoužil po napjatém publiku. Ale přerušil jsem ho.

„Myslíš, že když se dostal z basy na Západ, tak že ho tam převzala…“

Očekávaného efektu jsem dosáhl hned po prvních slovech. Pokrčil nos a přivřel oči.

„Chceš říct, že jsem se namáhal zbytečně?“ Příslušníci tajných služeb nemají rádi, když jim publikum napovídá. „Co o tom víš?“ řekl. „A odkud?“

„Nevím o tom nic,“ zalhal jsem. „Napsal jsem do drážďanské filharmonie. Odpověděl mi kdosi, kdo tam Borovičku pamatoval. Že ho zavřeli, a když ho pustili, utekl do západního Německa. Tuším do Stuttgartu.“

Uklidnil se. „Fajn, víš, jak na to. Koneckonců jsi novinář. Ale já došel dál.“

Jasně.

„Z basy ho pustili na podmínku. Docela brzo. Rozhodně dřív než v polovině trestu. A hned odjel na Západ. Ale určitě tam neutekl.“

Od chvíle, kdy jsem si poprvé přečetl Týnin dopis, mě napadala nejrůznější vysvětlení. Ale nechal jsem Vlada dohrát sólo.

„Nikdy spolehlivě nezjistíš, jak to bylo,“ pravil skepticky. „Možností je příliš mnoho.“

„Například?“

„Například… Podívej, západní Němci občas nějakýho východoněmeckýho disidenta od komunistů vykoupili. Doslova. O tom se tady málo ví. Prostě zaplatili Honeckerovi a Honecker je pustil na Západ. Za těžký prachy. Ale někdy jim na Západ poslal taky nějakýho pseudodisidenta. Chápeš? Nechali ho jakoby spáchat politickej delikt, vyrobili kampaň v novinách, aby měl případ publicitu, pak ho jakoby zavřeli, a po čase ho velkoryse prodali do druhýho Německa. Nebyl to ovšem žádnej disident, ale důkladně proškolenej agent.“

„A ty myslíš, že zrovna tohle je Borovičkův případ?“

„Možná je, možná není. Borovička mohl být nešikovnej rebelant, kterýho chytili, ale nakonec měl štěstí a dostal se na Západ. Nebo ho v base donutili ke spolupráci a pak ho předali rozvědce a vysadili u sousedů. Nezapomeň, že jim v Drážďanech nechal ženu a dceru. Ideální rukojmí. Ale taky mohl být Borovička od počátku jejich člověk. Aby mu dodali věrohodnosti, udělali z něho hlavu vymyšlené odbojové skupiny, do které pro forma naverbovali pár nešťastnejch Poláků a jednoho Knota. Do Neues Deutschland pustili informaci, že na Sněžce dopadli mezinárodní teroristickou skupinu, po které pátrala policie z celé východní Evropy. Však si pamatuješ, jak se to dělalo, ne? Anebo si to aspoň umíš představit: nějakej okresní estébáček z Trutnova sepsal zprávu, aniž měl potuchy o skutečném stavu věcí, pak ji předal vejš, dostal frčku, ale Borovičkův svazek vůbec nebyl založen. Koneckonců jsme ho v žádným registru nenašli. Hned po zásahu na Sněžce si soudruzi ze Stasi pachatele odvezli, legenda byla na světě a zůstalo po ní pár zničenejch životů. Včetně toho Knotova. Chápeš? Zpráva od toho snaživýho estébáčka, kterej by byl dneska i Cibulkovi k smíchu, pak roky ležela v nějakých jejich archivech, než jsme se k ní dostali my. A ty.“

„A Drahovzal.“

„Jo. A Drahovzal, kterej si z ní vyfabuloval, co chtěl.“

„A ty v těch svých teoriích taky fabuluješ, nebo se opíráš o nějaká fakta?“

„Půl napůl. Ale půl je málo, takže je to vlastně jen spekulace. Pravda je, že k tomuhle případu najdeš v našich zdrojích podezřele málo informací. Všechny jsem ti předal, ale chytrej z nich nejsi, viď? Němci si do archivů Stasi hned tak někoho nepustí, taky ostatně nemají všechno. Že Borovičku evidovala východoněmecká rozvědka, vím jistě, i když nevím odkdy. Ale to neznamená nade vší pochybnost, že byl přímo jejich, nebo že pro ně dělal. Je to jen pravděpodobné.“

„Takže Knot je oběť a Borovička pachatel? Přesně opačně, než jak to napsal Drahovzal?“

„Zase děláš rychlý závěry. Knot mohl být na začátku oběť, ale co bylo dál, to jsi viděl černý na bílým. Má toho na svědomí dost. Borovička nemusel být pachatel, i on mohl být oběť, jestliže ho zlomili stejně jako Knota. Ostatně… Ještě jednu věc jsem ti neřek.“

Opět chvíle pro Vladovo tajemství.

„Pokud můžu věřit tomu, co zjistil jeden… kolega, tak se Borovička brzy po vystěhování dederónům ztratil. Zmizel. Proto si myslím, že ho nepustili na Západ jen tak z plezíru. Pravděpodobně se šel co nejrychleji udat, dostal novou identitu a až do pádu zdi žil někde zašitej. Možná ve Švýcarsku, možná v Lichtenštejnsku, anebo spíš úplně mimo Evropu. Koneckonců doteď o něm nikdo neví.“

Jen já, milý Vlado. Borowitschka nebyl jejich, nedělal pro ně. Možná jim něco slíbil, aby se dostal ven. Jenže i venku si musel dávat pozor. Aby ho tam nemohla vypátrat Stasi, napsala mi přece Týna.

A jmenoval se pak taky Maurer, stálo v tom dopise.

Jméno z pomníku na poříčském hřbitově. Ale proč zrovna tohle jméno?

Jisté je, že Borowitschka nebyl pachatel. A Knot nebyl oběť.

„Jo, a ještě něco,“ vzpomněl si. „Kolega se šel v Drážďanech podívat na tu adresu, cos mi dal. Je to malej činžák, asi osm famílií. Borovičkovi žádní. Akorát tam v jednom kvartýře bydlí nějaká ženská, co hraje na housle,“ pravil významně.

Usmál jsem se.

Na violu, Vlado. Na violu.

![](image/divider.jpg)

Vstoupili jsme do chaty. Hlavně jsme tu měli v poledne pořádně vyvětrat, napadlo mě.

„Taky si chci něco odnést,“ řekla Yveta.

„Klíč od šestnáctky?“ navrhl jsem.

„To by tu Radek musel nechat aspoň jednu baterku.“

„Já ti pro něj zajdu,“ řekl jsem. Schody mám přece spočítané. Do dvacítky trefím poslepu a šestnáctka je skoro naproti.

„Díky, zajdu si tam sama. Ale nejdřív se podívám po tom šálku na polívku. Kdyby náhodou…“ Zamířila k jídelně.

Posadil jsem se do zeleného křesla. Nemyslel jsem na Karolínu, ani na Yvetu, ani na Vojtu, myslel jsem na sebe. Na svou pošetilost, s níž jsem se sem po dvaceti letech vypravil ulovit Karolínu. Na marnost své existence, která v posledních letech vykazuje nesrovnatelně víc ztrát než zisků. Na neschopnost odstřihnout se od kdysi nalezených hodnot a začít věřit taky nějakým jiným. Na neschopnost nacházet nové přátele a zachovat staré. Na neschopnost udržet ženskou, nebo si aspoň najít jinou. Fakulta je plná mladých a nezadaných, řekla mi Veronika, než za sebou naposledy zavřela. Ano. Mladých a ještě mladších. O neúnosně mnoho let mladších. Už jsem si stihl všimnout. Vyrostly v nových časech. Ve svých časech. Ani v seminářích už si s nimi nerozumím. Pořád samej Žert, pořád samí Zbabělci, pořád samej Havel, řekla mi jedna nezadaná před pár týdny. Pořád samej komunismus! Asi to bylo hrozný, ale copak nás se to ještě nějak týká?

Možná mají pravdu. Na přednáškách jim říkám kdovíkolikátý rok to stejné, na seminářích používám stále stejné fóry. A jak přednáším, tak i žiju. Každou sobotu si k večeři kupuju ve stále stejné večerce stále týž kuřecí salát, před jídlem piju cinzano a po jídle poděbradku… a nikdy nic jiného… a kolegové na fakultě jsou na tom podobně, na katedrových večírcích si vyprávíme stále stejné historky, i hádky vedou stále stejní lidé na stále stejná témata… Stárnu? Jenom stárnu?

![](image/divider.jpg)

Strčila do lítaček a milosrdně mě vytrhla z nemilosrdných úvah. „Ty šálky nikde nejsou. Asi je vyhodili Misařovi, když přivezli ty cibulákový mísy,“ řekla smířeně.

„Půjdem?“ zeptal jsem se.

„Ještě ten klíč od šestnáctky…“

Třeba pro ni něco znamená. Počkal jsem, až se vrátí.

„A ještě mě napadlo…“ pravila. „V té chodbičce ke starýmu vchodu kdysi visel obrázek Karlovky, vzpomínáš si? V takovým třpytivým rámečku.“

Vzpomněl jsem si. „To byla Karlovka?“

„Než ji přestavěli, říkal Milan. Dvacátá, nebo třicátá léta.“

Otevřeli jsme dveře do úzké chodbičky, na jejímž konci kdysi stávaly police na boty.

„Teď by se nám baterka docela šikla,“ řekla. Po pěti krocích jsme se propadli do naprosté tmy, a zatímco se Yveta snažila nahmatat na zdi rámeček s obrázkem, já jsem hledal kliku, abych otevřenými dveřmi vpustil dovnitř světlo.

Po chvíli jsem ji našel. Klíč trčel v zámku.

„Na stěně nevisí nic,“ ohlásila Yveta. „Ještě se podívám do polic.“

Vyšel jsem ven. Po půlhodině v zatuchlé chatě mě silný čistý vzduch málem porazil. Ale potřeboval jsem ještě několik kroků, abych si uvědomil, že něco je jinak. Z prostoru před starým vchodem zmizela hromada rozbitého nábytku a jiného odpadu. Museli ji odvézt v době, kdy jsme s kamarády seděli uvnitř… nebo kdy jsem jim všem utekl do lesa nad chatou… to znamená, že z nové cesty museli nejprve odvalit ty tři padlé stromy… ještě že už Karolína s Radkem odjeli, kdoví, kam by jim policajti nechali odtáhnout auta… pak jsem si všiml, že cesta před chatou je posypána růžovobílým štěrkem jako kdysi… otočil jsem se k paláci, jehož větve najednou jako by znovu vytvářely tu zrakuvzdornou záclonu… přesně tak, jak si to pamatuju… na louce pod chatou stál kůň… ještě jsem si stihl uvědomit, že tak obrovské zvíře jsme přece dopoledne nemohli přehlédnout, ale pak mi oči vyjely k balkonu pokoje číslo osm, na němž seděl povědomý chlap a díval se směrem ke mně… co tam dělá?… pozdravil jsem, odpověděl… najednou se mi zachvělo pravé rameno… podobné tričko kdysi nosíval táta… za mými zády se ozvaly klukovské hlásky, otočil jsem se, od pingpongárny přicházeli dva chlapci s pálkami… škublo mi i levé rameno, rychle jsem sáhl do batohu pro sluneční brýle, aby mě nepoznali a abych si je sám mohl pořádně prohlédnout… chlap na balkoně ze mě nespouštěl zrak, z chaty vyšla Yveta, obrázek jsem nenašla, sdělila mi, už si ho někdo odnes…

„Stalo se něco?“ zastavila se.

„Stalo,“ řekl jsem.

</section>
