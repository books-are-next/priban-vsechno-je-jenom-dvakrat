<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>Priban-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Priban-11" xml:lang="cs-CZ">
		<div class="frame">
			<p id="u3LraLwH5NNKJeVgYqralPH" class="T3"><a id="uakcw53u7j9lQMhlZeYZagB"></a>sedmá kapitola</p>
			<p class="T3a">1</p>
			<p class="T1">Když vyšly Cibulkovy seznamy, vypravil jsem se pro ně přímo do bojovníkova generálního štábu na Slovákově ulici. Byly už tři roky po převratu, ale tady revoluce pokračovala. A na seznamy stála fronta. Zařadil jsem se.</p>
			<p class="T2">Paní za pultem jsem znal od vidění. Dřív trhala lístky na Provázku, občas se tam prošla i po jevišti. Své pravé poslání ovšem jako by našla až zde. Už jsem vytahoval pětikorunu, ale paní mi to zkomplikovala.</p>
			<p class="T2">„Chcete jenom agenty, nebo i důvěrníky a kátéčka?“</p>
			<p class="T2">„Kátéčka?“</p>
			<p class="T2">„No přece kandidáty, ne? Kandidáty tajné spolupráce! A taky jsou tam držitelé konspiračních bytů.“</p>
			<p class="T2">„Kábéček?“ Podíval jsem se jí do očí. Spokojeně přikývla.</p>
			<p class="T2">„Dejte mi všechno, co máte.“ Terminologii se doučím.</p>
			<p class="T2">Vrátil jsem se do redakce.</p>
			<p class="T2">Knot Milan, ročník 1927, den a měsíc jsem ověřit nemohl, ale nebylo pochyb. Krycí jméno Vosk.</p>
			<p class="T2">Klimešů Josefů spousta, ale žádný není tátův ročník. Klimešová Jiřina vůbec žádná. Díky Bohu.</p>
			<p class="T2">Šnajdr Miroslav, narozen 1918. To nemůže být on.</p>
			<p class="T2">Procházka Ladislav. Celkem pět. Příliš všední jméno.</p>
			<p class="T2">Mánek Vladislav. Kandidát tajné spolupráce. Ještě že jsem si ta kátéčka koupil.</p>
			<p class="T2">V téže kategorii taky Havel Václav.</p>
			<p class="T2">Pitomost.</p>
			<p class="T2">Celé je to pitomost.</p>
			<p class="T2">Z legrace jsem nalistoval Misaře Prokopa. Samozřejmě žádný.</p>
			<p class="T2">Podíval bych se na Frantu, ale neznám příjmení.</p>
			<p class="T2">Faško. Nikdo toho jména.</p>
			<p class="T2">Černíková… Černíková Vlasta… Nejnebezpečnější žena na fakultě. Každého si uměla zavázat, na každého něco věděla. V seznamech jsem po ní nenašel jedinou stopu. S estébáky neměla nic společného, nikdy jim nikoho neudala. Taky by před ní nikdo nic neřekl. Kamarády měla na ká vé. Jako bych to dávno nevěděl. Kdo je veřejnej, nemůže být současně tajnej.</p>
			<p class="T2">A naopak.</p>
			<p class="T2">Listoval jsem dál, ale zvědavý už jsem nebyl.</p>
			<p class="T2">Jen pro pořádek jsem se vrátil ke Klimešům a hledal sám sebe.</p>
			<p class="T2">Ne, nejsem tam. Aspoň tohle je v pořádku. Však se mi Vlado s Jelenem chlubili, jak si mě hezky prolustrovali. Kdybych byl na seznamu, dávno bych to věděl.</p>
			<p class="T2">A ještě jeden nápad, jen tak pro pořádek.</p>
			<p class="T2">Jenže tenhle kluk tam byl i se svým nezapomenutelným datem narození. Vždycky říkal, že mu tenkrát v srpnu tanky přijely pogratulovat.</p>
			<p class="T2">Romane?</p>
			<p class="T3a">2</p>
			<p class="T1">Středa 24. 7. 1974</p>
			<p class="T1"><span class="italic _idGenCharOverride-2">Manželka si chtěla dopoledne číst a dětem se taky víc líbí na chatě než na túrách, takže jsem měl konečně čas obhlédnout stavbu nové silnice. Terén je tam velmi blátivý, pohybuje se na něm těžká technika a vstup na staveniště je přísně zakázán. Franta mi poradil, abych se vydal zkratkou k lanovce, že přijdu přímo doprostřed budoucí silnice a uvidím, jak je široká a kudy povede. Poslechl jsem ho a zpočátku se šlo docela pohodlně, ale potom najednou stezku ukončil nově zbudovaný násep. Když jsem se po něm doslova vyškrábal, zdálo se mi, že vidím definitivní zkázu Krkonoš. Nejhustší les byl vykácen a mezi posledními zbývajícími stromy jsem snadno rozeznal dřevěnou budovu dolní stanice lanovky na Pláň. Přitom jsem stál kilometr od ní! Bude-li nová silnice na Karlovku opravdu široká pro dvě auta a bude-li tak pozvolná, jak se zatím zdá, stane se z naší dosud izolované boudy turistická atrakce a bude po klidu.</span></p>
			<p class="T2"><span class="italic _idGenCharOverride-2">Milan vypadá unaveně a stále jako by mluvil v hádankách. Některé se nám Dana snaží vysvětlit, ale jiným nerozumí ani ona. Často se zdá, že je duchem nepřítomen, a když ho oslovím, chová se, jako když doma zapnu televizi: nejdřív se na obrazovce objeví jiskra, potom se přístroj pomalu rozehřívá a až po dalších vteřinách se uvede do chodu. Postrádám tu Richarda Weissmanna, ani Faško a Šnajdr zatím nepřijeli, večery jsou tedy mnohem méně zábavné než dřív. Kdyby přijel aspoň ten Richard… Vládne tady natolik neformální atmosféra, že bych se ho mohl bez rozpaků zeptat, jak to teď ve filharmonii chodí a co mě tam čeká. On se sice stále vymlouvá, že je jen druhý dirigent a že nemá na nic vliv, ale už jsem si několikrát všiml, že druhá sklenička umí i druhému dirigentovi rozvázat jazyk. Konkurs jsem prý vyhrál naprosto suverénně, dokonce mi tehdy kvůli tomu telefonovali hned tři lidé z</span> <span class="italic _idGenCharOverride-2">komise. A Weissmann říkal, že do roka nebo do dvou si mě posadí k prvnímu pultu. Myslel jsem, že nastoupím od nové sezóny, ale v oficiálním dopise stálo, že termín nástupu je 1. ledna 1975. Byl jsem se zeptat v kanceláři, jestli to není omyl, abych třeba neprošvihl nástup a oni to místo nedali někomu jinému. (Jen od nás z divadla byli u konkursu čtyři violisté, ale já jediný jsem svou účast dopředu netajil.) Říkali, že je to tak v pořádku, že to souvisí s odchodem kolegy Horáka do penze. Litoval jsem zájezdu do Švédska, už jsem se začínal těšit. Jenže odjíždějí už 20. září, takže bych beztak nestihl nastudovat repertoár. A stejně je to jen na týden. Novoroční koncert taky ještě hrát nebudu. Ale spočítal jsem si, že než půjdu do penze, odehraju jich celkem patnáct. Není kam spěchat.</span></p>
			<p class="T2"><span class="italic _idGenCharOverride-2">Vracel jsem se k chatě a u pinkponkárny jsem se zastavil s Frantou, který právě natíral zábradlí u schůdků. Ptal jsem se ho, jestli je pořád spokojen s personálem, jako byl loni. Hned pochopil, jak to myslím, smál se a říkal, že už ho několikrát napadlo požádat Hanku o ruku, ale že zatím pokaždé včas zacouval. Ptal jsem se taky na Toniho, ale Franta nic nevěděl ani o</span> <span class="italic _idGenCharOverride-2">něm, ani o jeho rodině.</span></p>
			<p class="T2"><span class="italic _idGenCharOverride-2">Po obědě jsem začal rozepisovat partituru Corelliho, op. 6, č. 7 pro soubor, měl bych to během dovolené stihnout. Manželka s Elenou Novotnou se šly opalovat, ale jak se večer ukázalo, jejich program se vyvinul jinak, než zamýšlely. Když viděly Hanu, jak na obrovské louce pod chatou shrabuje seno, rozhodly se jí pomoct, vstaly z lehátek a namísto opalování po celé odpoledne zápasily s hráběmi. Prý u toho byla spousta legrace. To si tedy představit neumím.</span></p>
			<p class="T2"><span class="italic _idGenCharOverride-2">Během večeře chodil František stůl od stolu, aby našim ženám poděkoval, a současně nás informoval, že příští týden přijedou Procházkovi a Weissmannovi (předpokládám, že už se Richard s Marcelou vzali).</span></p>
			<p class="T2"><span class="italic _idGenCharOverride-2">Borovičkovi prý hlášeni nejsou.</span></p>
			<p class="T3a">3</p>
			<p class="T1">Oheň svítil a hřál, ale jinak se rychle šeřilo a začínalo být chladno. Karolína přišla v huňatém svetru a byli jsme domluveni, že jakmile její rodiče projdou kolem a bezpečně zamíří do Lhotky, odejde si do chaty jako pro bundu a už tam zůstane. Radek vzal z jídelny erární kytaru a hrál na ni docela slušně, i když jí chybělo spodní éčko. S výjimkou jednoho Kryla a dvou lepších ryvolovek měl ovšem repertoár sestaven ze samých trampských odrhovaček. Dlouhý schody do nebe a štreka daleká. Pan Misař ochotně podával buřty všem, kteří o ně stáli, ale moc práce neměl. Pan Faško chvíli opékal, potom jedl, ovšem k historkám a anekdotám ho sestava u ohně neinspirovala. Naši se šli projít, ale když viděli, jak málo nás u ohně sedí, rozhodli se zůstat. Máma si u odpolední kávy všimla v novinách, že v televizi dnes dávají východoněmecký seriál Volejte policii 110, a usoudila, že pro letošní hosty je to dostatečně atraktivní program, a že tedy k táboráku nejspíš nepřijdou. Pan Faško, pan Novotný a pan Misař se zasmáli, paní Buřivalová vykřikla, že málem zapomněla, a podívala se na hodinky. Předseda seděl vedle ní a přes plameny pozoroval Karolínu. Chvíli se tvářil smutně, chvíli zarputile a chvíli vztekle. Od úterního rána, kdy definitivně pochopil, kolik uhodilo, mi nevěnoval jediné slovo. <span class="italic _idGenCharOverride-2">Teď jsem tady já / a ty to zřejmě už víš / teď můžeš si zkoušet co chceš / tím už vůbec nic nezměníš / tvůj příběh dohasíná / teď jsem tady já…</span> Už to věděl a nic nezkoušel.</p>
			<p class="T2">Procházkovi byli přesní. Nezapomněli jste si nic? ptala se starostlivě Karolína, když jí tatínek předával klíč od pokoje. Kam máte namířeno? ozval se profesor Novotný. Do kina, dávají něco s Funèsem, odpověděla paní Procházková. S Fuňasem? pravil pan Faško. Tak to bude sranda! Pan Procházka vzal paní Procházkovou kolem ramen, copak je jim dvacet, říkal jsem si, a pak oba zmizeli v zatáčce, odkud už k chatě nebylo vidět. Nebyla jsem v kině, ani nepamatuju, řekla máma dojatě. Já taky ne, řekla paní Novotná. Je mi zima, asi bych si měla skočit pro bundu, řekla Karolína. Přijdu tak o půl jedenácté, pošeptal jsem tátovi půl taktu po ní. Buřival sebou trhl. Ty už chceš jít na tu televizi, Alešku? řekla jeho matka. Vždyť ještě zbývá skoro půl hodiny! Hlavně si dej pozor, zašeptal táta. Škubl jsem sebou. Asi je to na mně vidět. Jenže na zapírání už nebyl čas. Vstal jsem. S předsedou jsme se setkali očima. Udělal krok ke mně a pan Misař mu podal buřt. Támhle je hořčice, řekl.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Pokoj číslo dvacet. Bydlel jsem v něm jen jednou, tenkrát, když nás naši pustili samotné na túru. Už je to dávno, ale pamatuju se přesně. Letos patří dvacítka Procházkovým.</p>
			<p class="T2">Měli jsme zhasnuto, díval jsem se z okna, ale tak, aby na mě zvenčí nebylo vidět. Chaty na protější louce zářily do tmy, občas v některé zhasli a v jiné rozsvítili.</p>
			<p class="T2">Těšil jsem se.</p>
			<p class="T2">Bál jsem se.</p>
			<p class="T2">Strašná tma, zašeptal jsem. Jak se asi budou vaši vracet?</p>
			<p class="T2">Ty máš starosti, řekla a zasmála se. Víš, co mi dalo práce je přesvědčit, že ten film opravdu chtějí vidět a že ho chtějí vidět zrovna dnes?</p>
			<p class="T2">A víš, kdy se vrátí?</p>
			<p class="T2">Počítám, že hodinu a půl poběží film a pak ještě půl hodiny půjdou zpátky.</p>
			<p class="T2">Nebo dvacet minut po staré, řekl jsem.</p>
			<p class="T2">Měl bych se podívat na hodinky, ale v téhle tmě bych na ně stejně neviděl.</p>
			<p class="T2">Máme dvě hodiny, řekla. Nesmíme usnout.</p>
			<p class="T2">Pořád jsem stál u okna. Nedokázal jsem odlepit oči od protější louky. Navždycky si ten pohled zapamatuju. Přesně, do detailu.</p>
			<p class="T2">Až zatáhneš záclonu, vezmu si papír a tužku a jen tak popaměti nakreslím všechny protější chalupy se všemi okny rozsvícenými i zhasnutými.</p>
			<p class="T2">Až zatáhnu záclonu?</p>
			<p class="T2">To bych asi měla, viď?</p>
			<p class="T3a">4</p>
			<p class="T1">Na dobré ráno mi Yveta odpověděla, ale dívala se jinam. Pak v klidu snídala, s ostatními hovořila spontánně a srdečně, ale o mě zavadila pohledem jen jednou, když mi vypadl z ruky nůž a nahlas spadl do talíře. Byl jsem nervózní. Asi jsem měl včera mlčet a dnes zavolat Karolíně, nebo odjet domů. Yveta měla ve tváři výraz studený a gumový, podobně studený a gumový, jako byly rohlíky, které nám Renata přinesla k vajíčku, k džemu a ke kafi.</p>
			<p class="T2">To by se nám na Karlovce nestalo. Pan Misař jezdíval každé ráno pro čerstvé.</p>
			<p class="T2">Martina sbalila sebe i Radka, už se sem prý vracet nebudou. Na Yvetě bylo vidět, že váhá, ale nakonec si klíč od holčičího pokoje nechala.</p>
			<p class="T2">Večer jsem se u ní dlouho nezdržel. Vyposlechla si mě, potom prohlásila, že neví, proč jí to povídám, pak chvíli mlčela a nakonec nečekaně klidně dodala, že se ve mně spletla a ať vypadnu.</p>
			<p class="T2">„Ublížil ti někdy nějak?“ To už jsem byl ve dveřích.</p>
			<p class="T2">„Mně? Ne. Akorát patnáct let donášel estébákům. Přijde ti to málo?“</p>
			<p class="T2">„Patnáct let chodil k výslechům.“</p>
			<p class="T2">„Tak tomu říkal?“</p>
			<p class="T2">„A jak jinak by měl? Copak myslíš, že se jim hlásil dobrovolně? Nebo dokonce rád?“</p>
			<p class="T2">„Pamatuješ si na Tyčku Borovičku?“ řekl jsem.</p>
			<p class="T2">„Trochu. I na jejího otce. Ale proč se ptáš? Milan ho neudal.“</p>
			<p class="T2">„Možná ne, možná jo.“</p>
			<p class="T2">„Neudal ho,“ řekla ostře. „Ptala jsem se ho. Mně by to nezapíral. Ale tys udal Milana! Všechno sis vymyslel! Estébáci nebyli blbí a Borovičku si pohlídali sami. Tak jako si sem jezdili hlídat Milana!“</p>
			<p class="T2">„Nikdy jsem nikam nenapsal, kdo Borovičku udal. Napsal jsem, že pana Knota evidovali jako agenta, to je vše. Mohl jsem toho napsat mnohem víc, a neudělal jsem to. A nenapsal bych ani tohle, kdybych ty protokoly neviděl na vlastní oči.“</p>
			<p class="T2">„Protokoly si strč někam. Ukaž mi někoho, koho Milan udal. Komu způsobil neštěstí. Koho jeho vinou dostali. Pak se můžem bavit.“</p>
			<p class="T2">„Jestli ti nestačí pan Borovička…“</p>
			<p class="T2">„Ne, nestačí.“</p>
			<p class="T2">„… tak kde mám začít? U docenta Malečka?“</p>
			<p class="T2">„Nenech se vysmát, prosím tě,“ zvýšila hlas. „Maleček se přece s ničím netajil. Taky ho nikdy nezavřeli, dobře věděli, že je to neškodnej blázen.“</p>
			<p class="T2">„Romana Kalvodu jsi znala?“</p>
			<p class="T2">„To je ten, co na Milana naházel kýbl špíny v novinách a pak na něho prasklo, že byl vlastně od nich?“ rozesmála se jedovatě.</p>
			<p class="T2">„Nebyl od nich. Zlomili ho, protože ho do toho někdo navez.“</p>
			<p class="T2">„A kdopak, podle tebe?“</p>
			<p class="T2">„No přece ten tvůj Milan, krucinál! Kdo jinej?“</p>
			<p class="T2">Zelené oči prudce zasvítily a pak náhle změnily odstín. „Žádnej tvůj Milan, Pavle! Pro tebe <span class="italic _idGenCharOverride-2">pan Knot</span>, jasný? Vždycky jenom <span class="italic _idGenCharOverride-2">pan Knot</span>!“</p>
			<p class="T2">No jo, pan Knot. Když jim dojdou argumenty, začnou vychovávat. Tohle už jsem přece jednou slyšel.</p>
			<p class="T2">„Dobře, pan Knot,“ odpověděl jsem jako kdysi mámě.</p>
			<p class="T2">Chvíli bylo ticho.</p>
			<p class="T2">„Vypadni,“ zopakovala. Sotva jsem ji slyšel.</p>
			<p class="T2">Zavřel jsem dveře.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Usadila se do Radkovy felicie, zatímco řidič a jeho sestra se u recepčního stolku loučili s Renatou.</p>
			<p class="T2">„Jedině hotově,“ pravila. „Na karty bohužel nejsme zařízení. Nebo můžu vypsat fakturu…“</p>
			<p class="T2">Radek přibližně odpočítal peníze.</p>
			<p class="T2">„Počkejte, přinesu nazpět…“ řekla.</p>
			<p class="T2">Mávl rukou a vyšel ven.</p>
			<p class="T2">„Fakt jdete pěšky?“ zeptal se mě.</p>
			<p class="T2">„Jestli si to Vojta nerozmyslel…“ odpověděl jsem.</p>
			<p class="T2">„Ale neflákejte se, kluci. Nebo vám ty řízky sníme,“ pravila Martina. Tak nějak maminkovsky. Přišlo mi to k smíchu.</p>
			<p class="T2">„O tolik dřív tam nebudete,“ řekl jsem.</p>
			<p class="T2">„Nestavíte se v Poříčí pro čerstvější pečivo?“ zeptal se Vojta.</p>
			<p class="T2">Radek kývl. „Nech to na nás.“</p>
			<p class="T2">„Chceš nějaký prachy?“</p>
			<p class="T2">Zavrtěl hlavou. Pak nastoupil a nastartoval.</p>
			<p class="T2">Vydali jsme se s Vojtou ke sjezdovce. Lanovka stála, slabý vánek občas polechtal některou z bezmocně visících sedaček, ale žádná se ani nepohnula.</p>
			<p class="T2">„Určitě trefíš?“ ptal se.</p>
			<p class="T2">„Včera jsi tu cestu viděl z lanovky. Minule jsem se zbytečně pachtil lesem, dneska si to nebudem komplikovat. Za hodinku jsme na boudě. Spíš dřív.“</p>
			<p class="T2">„Fajn. Co Yveta? Vyříkali jste si to včera?“</p>
			<p class="T2">„Hm…“</p>
			<p class="T2">„Mluví s tebou?“</p>
			<p class="T2">Pokrčil jsem rameny. „Nemluví. A asi hned tak nebude.“</p>
			<p class="T2">„Proč?“</p>
			<p class="T2">„Řekl jsem jí to.“</p>
			<p class="T2">„Co?“</p>
			<p class="T2">„Všechno.“</p>
			<p class="T2">„Co všechno?“</p>
			<p class="T2">„Že jsem to tehdy o Knotovi pustil já.“</p>
			<p class="T2">Zastavil se. „Zbláznil ses?“</p>
			<p class="T2">„Možná. Už mi tím trpitelským chováním lezla na nervy.“</p>
			<p class="T2">Chvíli jsme šli mlčky, pak náhle zavoněla voda. Potok musí být blízko.</p>
			<p class="T2">„Chudák holka,“ řekl Vojta. „Tohle jsi neměl dělat, Pavle. Martina mi o ní včera vyprávěla. Dost podrobně. Yveta má toho za sebou víc, než nám řekla.“</p>
			<p class="T2">Asi čekal, že se zeptám.</p>
			<p class="T2">Nedočkal se, ale říct mi to chtěl.</p>
			<p class="T2">„Na to ministerstvo jí pomoh někdo z branže, když byla v nouzi. Předtím dělala s několika spolužáky v jejich advokátní kanceláři. Ale měla nějakou krizi, asi manželskou, a začala chlastat.“</p>
			<p class="T2">„Stejně jako matka?“</p>
			<p class="T2">„Jo. A taky prošla léčením. Ale prý už je to dlouho.“</p>
			<p class="T2">„No… A co já s tím?“</p>
			<p class="T2">„Když Knot v dubnu umřel, byla už jeho žena v léčebně. Nebo v nějakém penzionu pro seniory, jak se teď říká. Těžkej Alzheimer. Když jí Yveta řekla, že je pan Knot po smrti, ptala se jí, kdo to byl.“</p>
			<p class="T2">„Už taky umřela?“</p>
			<p class="T2">„Jako by se stalo,“ řekl. „Neví, kdo je. Yvetě začala vykat, považuje ji za sestřičku.“</p>
			<p class="T2">Mlčel jsem.</p>
			<p class="T2">„Prý se cítí osamělá.“</p>
			<p class="T2">„Paní Knotová?“</p>
			<p class="T2">„Ale houby. Yveta samozřejmě. Prý doufala, že tady naváže stará přátelství. Proto to celé zorganizovala.“</p>
			<p class="T2">„Stará přátelství?“ vzpomněl jsem si na Karolínu.</p>
			<p class="T2">„Taky mi to došlo pozdě. Když mi v dubnu telefonovala, ptala se na tebe hodně naléhavě.“</p>
			<p class="T2">Zaskočil mě. Ale jen trochu. „Proč mi nezavolala sama? Copak jsi jí nedal číslo?“</p>
			<p class="T2">„Nechtěla. Podle Martiny se bála trapasu. Asi jí to takhle v partě připadalo bezpečnější. Ostatně…“ zastavil se. „Už jsi volal Karolíně?“</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Odbočku k mlýnku jsme málem přešli. Do lesa vstupovala zešikma už za našimi zády, zatímco my jsme ještě pár kroků pokračovali po sjezdovce ke Lhotce. Až když jsme si na kraji protějšího lesa všimli pokračující stezky, vrátili jsme se.</p>
			<p class="T2">„Doufám, že nás Machové nebudou považovat za vetřelce,“ řekl jsem.</p>
			<p class="T2">„Neměli by. Do pokoje jim nepolezem a v jídelně je místa dost,“ odpověděl Vojta.</p>
			<p class="T2">O Yvetě už jsme mluvit nechtěli.</p>
			<p class="T2">Za druhou zatáčkou jsme se zastavili u cedule, která mi předevčírem ukázala směr. Nápis <span class="italic _idGenCharOverride-2">Karlova bouda</span> byl vyveden písmem bezmála ornamentálním, jenže už před mnoha a mnoha lety. Pak přišly časy, kdy všechno hnilo rychleji, jak říkával táta. Hnila i tato cedule. Zblízka byl nápis k přečtení.</p>
			<p class="T2">„Jen díky téhle směrovce jsem tady ve čtvrtek nezabloudil,“ řekl jsem. „Taková boží větev.“</p>
			<p class="T2">„No jo,“ pravil Vojta. „Tak to bylo tady!“</p>
			<p class="T2">„Co bylo tady?“</p>
			<p class="T2">Podíval se na mě překvapeně. „Copak ty si nevzpomínáš?“</p>
			<p class="T3a">5</p>
			<p class="T1">Středa 31. 7. 1974</p>
			<p class="T1"><span class="italic _idGenCharOverride-2">Ráno bylo zataženo, ale Jiřina přesto trvala na svém původním plánu podniknout celodenní túru na Petrovku, Labskou a Vrbatku, a pokud by byl čas, chtěla dokonce sestoupit na Dvoračky. Dalo mi dost práce, než jsem jí její plány rozmluvil, zataženo bylo totiž opravdu jen mírně. Nakonec souhlasila, protože Vráťa Novotný včera sledoval předpověď a říkal, že se během dnešního pozdního odpoledne obloha vyčistí a zítra už má být krásně. Novotný zde platí za odborného meteorologa, protože jako jediný z celé chaty ví, co jsou to okluzní fronty. Zítra se tedy túře nevyhneme, ostatně už teď má žena sbalené tlumoky pro nás i pro děti, abychom se prý ráno zbytečně nezdržovali.</span></p>
			<p class="T2"><span class="italic _idGenCharOverride-2">Před obědem vylezl z Frantovy dílničky Milan s krásnou dřevěnou směrovkou ke Karlově boudě, kterou hodlá instalovat přesně na místo, kde se kdysi ztratil malý Zapletal. Až se tam prý někdo ztratí příště, nebudou dospělí šílet strachy a dítě trefí na chatu i bez pomoci. Franta někde pořídil (nebo snad taky vyrobil?) jakousi šroubovací obroučku, která se obepne kolem stromu a cedule bude připevněna na ni, aby ji nemuseli zatloukat přímo do kmene. To se totiž v národním parku nesmí. Po obědě se pak Milan s Vojtou vypravili ceduli umístit. Ptal jsem se Milana, proč nesezval všechny děti a rodiče, jako to udělal tehdy, když s Frantou vyrobili modrý mlýnek, a on mi odpověděl, že cedule na rozdíl od mlýnku není hračka a že se kolem ní žádný cirkus pořádat nebude. Překvapil mě zbytečně nepřátelským tónem, kterým svou odpověď pronesl, ale nepromluvil tak se mnou letos poprvé. Spíš se dá říct, že se mnou nemluví jinak. Začalo to, když jsem se ho ptal na Borovičku. Chtěl jsem jen vědět, jestli je v pořádku, vždyť se říkalo, že si v tom autě zlámal žebra. Milan mi studeně odpověděl, že o</span> <span class="italic _idGenCharOverride-2">Borovičkovi nic neví a abych už před ním o té rodině nemluvil. A když jsem žádal vysvětlení, mlčel a díval se jinam.</span></p>
			<p class="T2"><span class="italic _idGenCharOverride-2">Během roku jsem mu volal třikrát. Myslel jsem si, že bych ho třeba pozval na skleničku, vždyť jsme přece ještě loni docela pravidelně chodívali i s manželkami na večeře! Jenže poprvé nemohl, podruhé byl unavený, potřetí se prý špatně domluvil s Danou. Počtvrté už jsem nezavolal. Tím jsem ovšem taky ničemu nepomohl. Ať se mi to líbí, nebo ne, byl to kdysi můj nejlepší přítel. Ne sice přesně podle mých představ, ale koneckonců jsem nikdy žádného bližšího přítele neměl. Teď už, zdá se mi, jako bych neměl žádného.</span></p>
			<p class="T2"><span class="italic _idGenCharOverride-2">Odpoledne se šlo na sena. Ženské od rána o ničem jiném nemluvily, prý když už jsme nechtěli jít na túru, tak ať aspoň uděláme něco pro vlast. Franta se celý týden bál, aby nezačalo pršet, ale vyšlo mu to, sluníčko svítilo už od oběda, ne až od pozdního odpoledne, jak ráno říkal Novotný (Jiřina důrazně prohlásila, že příště bude předpovídat sama podle oblohy, a ne jako Vráťa podle televize). Dámy se převlékly do plavek (Elena Novotná vypadá opravdu skvěle, a to prosím po dvou dětech!), my ostatní do kraťasů, Franta každé rodině přidělil kus louky a na dvě hodiny jsme měli o zábavu postaráno. U večeře si Jiřina s Danou povídaly, že bez chlapů to bylo minulý týden lepší. Nevím, co jí tentokrát přeletělo přes nos. Možná za to mohla ta sprcha. Nahrnuli jsme se k ní všichni v jeden okamžik, a navíc se mezi nás pletli Pražáci, kteří se vrátili z túry. Teplou vodu brzy vyčerpali a na Jiřinu zbyla už jen vlažná.</span></p>
			<p class="T2"><span class="italic _idGenCharOverride-2">Richard Weissmann a jeho nová slečna se z túry vrátili včas, a ještě stihli teplou. Musím se přiznat, že vůbec nechápu, jak mohl zrovna on přijít k někomu takovému. Marcela prý od něho odešla loni po vánocích a udělala to velmi nešetrně, protože Richard potom musel docházet k psychiatrovi. Možná k psychologovi, nerozuměl jsem přesně. Překvapilo mě to, vůbec jsem o jejich rozchodu nevěděl. Marcela mi připadala nejen pěkná, ale i bystrá, a</span> <span class="italic _idGenCharOverride-2">k Richardovi se hodila. Jenže vyznej se v ženách. Asi uměla být i ostrá. Zato nová slečna Jitka je hloupá a bezohledná blondýna. Pavel se šel před sprchou vyčurat a ona ho předběhla, přestože už si dal na háček ve sprše ručník. Malého kluka! Všichni jí tady říkají Pipina. Milan navíc tvrdí, že její otec je nějaké zvíře na ká vé v jižních Čechách, ale třeba si dělá legraci. Nebo jenom sýčkuje, letos ostatně nic jiného nedělá. Ovšem i Richard bývá ze slečny Jitky nervózní a na jeho dobrou náladu z minulých let můžeme jen vzpomínat. Vím, že láska bývá slepá, ale když si namlouval tuto dívku, musel mít poškozené i ostatní smysly. Nejspíš vzal po rozchodu s Marcelou zavděk první ženskou, která šla kolem. Po večeři jsem se ho ptal na filharmonii, ale říkal, že je stále až druhým dirigentem, a po druhé skleničce se ukázalo jen to, že program všech čtyř abonentních cyklů pro příští sezónu znám lépe než on.</span></p>
			<p class="T3a">6</p>
			<p class="T1">Seděli jsme u kulatého konferenčního stolu v Drahovzalově pracovně. Od momentu, kdy se o Kalvodově přítomnosti v Cibulkových seznamech dozvěděl, byl Ivan nepříčetně vzteklý. Roman se tvářil jako vyplašená oběť.</p>
			<p class="T2">„Já jsem prostě věřil, že tam nebudu.“ Třásly se mu ruce. K šálku kávy, který mu před chvílí přinesla fronťácká sekretářka, se raději naklonil, než by ho nosil k ústům.</p>
			<p class="T2">Drahovzal se podíval kamsi ke stropu. „To myslíš vážně? Přece jsi musel vědět, co podepisuješ?“</p>
			<p class="T2">„Akorát protokol o výslechu. Ani to jsem nechtěl, ale řekli mi, že dokud to nepodepíšu, nepustí mě domů.“</p>
			<p class="T2">„Jak dlouhos tam seděl?“ zeptal jsem se.</p>
			<p class="T2">„Od devíti od rána do desíti do večera.“</p>
			<p class="T2">„A cos jim řek?“</p>
			<p class="T2">„Nic.“</p>
			<p class="T2">„To chceš říct, žes tam třináct hodin seděl a mlčel?“ vystartoval Ivan. „Si z nás děláš prdel, ne?“</p>
			<p class="T2">Polkl.</p>
			<p class="T2">„Tak nám aspoň řekni, na co se tě ptali?“ řekl jsem pokud možno laskavě. Bez domluvy jsme si s Ivanem rozdělili role. Jeden hodný, druhý zlý.</p>
			<p class="T2">„Něco věděli, něco odhadli. A v tom je ten problém. Ptali se mě na věci, který vědět nemohli. Jenom hádali a trefovali. A já jim na to bohužel kejval. Pak mi dali kafe, nějakej zákusek a chvíli klidu. Během tý pauzy mi to došlo. Přestal jsem kejvat i mluvit. Až do večera mě pak nechali o hladu. A nakonec přinesli ten protokol.“</p>
			<p class="T2">„Přečet sis ho, než jsi ho podepsal?“</p>
			<p class="T2">„Zkoušel jsem to. Ale byl jsem strašlivě vystresovanej… To si těžko můžeš představit. Vůbec jsem se nedokázal soustředit.“</p>
			<p class="T2">„Neříkej mi, že bys přehlíd větu Já Roman Kalvoda zavazuji se tímto, vole!“</p>
			<p class="T2">„Nebuď naivní, Ivane. Žádná taková tam nebyla.“</p>
			<p class="T2">„A co tam teda bylo?“ řekl jsem dřív, než se Drahovzal stačil nadechnout.</p>
			<p class="T2">„Prej kdybych se dozvěděl, že někdo chystá něco, čím by mohla být ohrožena bezpečnost státu…“</p>
			<p class="T2">„Nežvaň, vole!“ Tentokrát se Ivan nadechl rychleji. „Takhle by z tebe áčko neudělali!“</p>
			<p class="T2">„Ale ono tam fakt nic jinýho nebylo…“</p>
			<p class="T2">„Jo,“ řekl Ivan. „To bych ti uvěřil tak čtrnáct dní po převratu. Jenže dneska už o tom něco vím. Tohle jim u výslechu podepsal každej.“</p>
			<p class="T2">„No vidíš!“ skočil mu Roman do řeči.</p>
			<p class="T2">„Tak proč jste na seznamech jenom některý?“ srazil ho Drahovzal.</p>
			<p class="T2">„Ptali se na mě?“ zkusil jsem Romanovi pomoct.</p>
			<p class="T2">Zareagoval hned. „Jo. Ale řek jsem, žes byl z nižšího ročníku a že jsme spolu párkrát mluvili. Víc nechtěli.“</p>
			<p class="T2">A to ti mám věřit?</p>
			<p class="T2">Jenže žádnou doplňující otázku jsem nachystanou neměl. Ivan taky ne. Bodejť. Na něho se tehdy Romana ptát nemohli. Studoval žurnalistiku v Praze a závětrovská estébárna ho pravděpodobně v evidenci neměla. Jestli nějaká, tak pražská. Ale spíš žádná.</p>
			<p class="T2">„Prostě ses zesral,“ rozhodl se Ivan uzavřít debatu.</p>
			<p class="T2">Jenže tohle už mu neprošlo.</p>
			<p class="T2">„Di do prdele, ty hrdino!“ zařval Kalvoda. „Tatánek v partaji a synek je na bolševický fakultě za rebela, viď? Ty ses do mý situace nikdy dostat nemoh, vole! Co tys tenkrát dělal? Dělals vůbec něco? Opsals třeba někdy něco? Nějakou knížku, nebo aspoň nějaký prohlášení? Zmlátili tě aspoň jednou na nějaký demonstraci? Cos kdy riskoval? Já jsem pořád něco dělal! Roznášel jsem knížky, časopisy, Infochy, tahal jsem plný tašky papírů z Chvátalova bytu, když Oldu zatkli a nevěděli, že mám od něho klíče. Mohli mě kdykoli sbalit, vyhodit ze školy, zavřít, mohli cokoli! Měl jsem štěstí, že jsem byl u výslechu jenom jednou, ještě jsem z toho vyváz dobře. Ale tys zatím seděl v Demínce u kafe, zapaloval sis jednu od druhé a tvářil ses jako intelektuál, blbče!“</p>
			<p class="T2">Drahovzal zachoval ledový klid. „Nikdy jsem nikoho neprásk. Jestlis šel do rizika, měls počítat s tím, že tě seberou. Měls bejt připravenej a vědět, jak se tam máš chovat.“</p>
			<p class="T2">Kalvoda se zle ušklíbl. „Ty seš hrdina teoretik, vole! Takový mám nejradši.“</p>
			<p class="T2">„A proč jsi mi to takhle neřek, když jsme tady tenkrát dělali ten rozhovor? Víš, do jakýho průseru jsi mě dostal?“</p>
			<p class="T2">„Seru na tvý průsery!“ zařval Kalvoda. „A ty ser na moje,“ dodal polohlasem.</p>
			<p class="T2">Ivan se nadechl, ale skočil jsem mu do řeči. „Ptali se tě na Knota?“</p>
			<p class="T2">Tentokrát neměl odpověď připravenou. Chvilku se na mě mlčky díval. „Jo, ptali. Ale všechno věděli.“</p>
			<p class="T2">„Nebo taky stříleli naslepo a trefili se?“</p>
			<p class="T2">Mlčel.</p>
			<p class="T2">„Co chtěli vědět?“</p>
			<p class="T2">Pokrčil rameny. „Třeba kdo za ním chodí do tý knihovny. Nebo jestli se neslejzá ještě s nějakou jinou partou.“</p>
			<p class="T2">„A řeks jim to?“</p>
			<p class="T2">„Neřek. Ani jsem nemoh. Nikoho jsem neznal jménem.“</p>
			<p class="T2">„A řeks jim, že se s nějakou partou slejzá, akorát že ty nikoho neznáš jménem?“</p>
			<p class="T2">Snadno pochopil, o co mi jde. „Hele…“ odpověděl opět po krátké pauze, ale zato docela pevným hlasem. „Knotovi už to bylo jedno. Šel zrovna do důchodu. Rok ho nechali přesluhovat, ale další by mu tak jako tak nepřidali. Byl bezdětnej, nikoho neživil. A nic se mu nestalo, nezavřeli ho, nezatkli ho, ani ho nevyslýchali jako mě. Koneckonců pro ně roky dělal, to víte oba líp než já.“</p>
			<p class="T2">V době, kdy jim to Roman podepsal, byl Knot čerstvě vyřazen z evidence. Roman byl mladší a perspektivnější.</p>
			<p class="T2">„Ale i kdyby nic z toho nebyla pravda,“ zesílil Kalvoda hlas, „tak před Knotem mám svědomí čistý, jasný? Jak on přede mnou, to nevím. Ale já jsem ho tenkrát hned druhej den varoval.“</p>
			<p class="T2">„Varoval?“</p>
			<p class="T2">„Jo, šel jsem za ním.“</p>
			<p class="T2">„Do knihovny?“</p>
			<p class="T2">„Jasně.“</p>
			<p class="T2">„Sis byl jistej, že za tebou nejdou, jo?“ pravil ironicky Drahovzal.</p>
			<p class="T2">„Moc koukáš na televizi, vole,“ řekl mnohem jedovatěji Kalvoda. „Prostě jsem šel do knihovny, jako ten den spousta jinejch lidí. Ale i kdybych šel rovnou k němu domů, tak existuje spousta naprosto spolehlivejch triků, jak ověříš, že za tebou nejdou. Akorát že tebe je na tý vaší fakultě neučili, viď?“</p>
			<p class="T2">„Co sem zas taháš fakultu? Máš mluvit o Knotovi!“</p>
			<p class="T2">Jenže Romanovi jako by v tu chvíli došla slova. Nebo energie. Anebo měl naopak dojem, že se konečně dostal do situace, kdy má nad Ivanem navrch, a rozhodl se toho využít.</p>
			<p class="T2">Prudce se zvedl a sáhl po tašce. „Hovno,“ pravil. „Vůbec jsem sem neměl chodit. Naser si. Oba si naserte. A pište si, co chcete.“</p>
			<p class="T2">Pokusil se prásknout dveřmi, jenže měly silné brano.</p>
			<p class="T2">Ivan se posadil a zakroutil hlavou. „Nic mi o tom neřek. Vyprávěl, kde a od koho si půjčoval knížky, Listy, Svědectví, komu to pak dával dál, půl hodiny mi tady popisoval, jak nechával kopírovat Lidovky v tom krámě na Zelňáku, jak chodil po Svoboďáku se svíčkama, jak organizoval lidi do řetězu za propuštění Cibulky a kdovíco ještě. O nějakým výslechu ani slovo. A přitom moh bejt za ještě většího hrdinu. Ale neřek nic.“</p>
			<p class="T2">„V jednom má pravdu,“ řekl jsem. „Neprošli jsme tím. Ty ani já. Vůbec nevíme, co to s člověkem udělá.“</p>
			<p class="T2">„A tohles nevěděl, když jsi psal poprvé o Knotovi?“</p>
			<p class="T2">„Knot jim práskal patnáct let, to je trošku rozdíl.“</p>
			<p class="T2">„Začít to mohlo úplně stejně.“</p>
			<p class="T2">Jo, to mohlo, Ivane.</p>
			<p class="T2">Nejspíš to opravdu začalo úplně stejně.</p>
			<p class="T2">Anebo mnohem, mnohem hůř.</p>
			<p class="T2">„Ale já se s tebou nepřu,“ navázal Ivan. „To bys totiž o áčkách nesměl napsat nic a nikdy. Dneska už nemáš jak si ověřit, co bys v jejich situaci udělal ty. Ale jestli znáš jedinýho chlapa, kterej to u výslechu zvládl a nic jim nepodepsal, pak měřítko máš. Nemusíš to bejt zrovna ty sám.“</p>
			<p class="T2">„Měl jsi z toho průser?“ zeptal jsem se.</p>
			<p class="T2">„To si piš,“ odpověděl. „Musel jsem na koberec dokonce do Prahy, tady jim to bylo málo. Kalvodovi to osolím. Už to mám skoro napsaný. Překvapivý zvrat v kauze Knot a Kalvoda. Ale dali mi jen troják někde uvnitř. Na titul nanejvejš upoutávku, ale spíš nic.“ Peckař stiskl zuby.</p>
			<p class="T2">„A máš tam vůbec co napsat?“</p>
			<p class="T2">Zavrtěl hlavou. „Dohromady nic, ale to je fuk. Důležitý je udržet téma čtenáři v paměti.“</p>
			<p class="T2">„Aha,“ řekl jsem. „Tak vidíš, že to svý studium nakonec prodáš. Tohle mi například nikdy nikdo neřek.“</p>
			<p class="T2">Jako by mě neslyšel. „Vlado mi nebere telefon,“ pokračoval.</p>
			<p class="T2">„Ty máš jeho nový číslo? Vidíš, mně ho nedal.“</p>
			<p class="T2">Ani teď mě nevnímal. „Volal jsem aspoň Jelínkovi, chtěl jsem, aby někde našli protokol z Kalvodova výslechu. Tím bych ho dostal. Jenže mi řek, že na takový pitomosti nemá čas, že jestli jsem si nevšim, tak se rozpadá republika, a on neví, kam skočit dřív.“</p>
			<p class="T2">Nějak nám chlapec vyrost, řekl mi nedávno Vlado o Ivanovi… A tak ho teď trošku podrsníme…</p>
			<p class="T2">„A to nemluvím o tom, že mě mohli včas upozornit.“</p>
			<p class="T2">„Na co?“</p>
			<p class="T2">„Na co? Že je Kalvoda na seznamu! Neříkej, že to nevěděli. Knota měli tehdy dopodrobna prolustrovanýho, museli vědět i tohle.“</p>
			<p class="T2">Pokrčil jsem rameny. „Roman nechtěl bejt ničeho ředitel. Ale… když už jsme u Knota…“ řekl jsem. „Zjistils něco novýho o tom Borovičkovi?“</p>
			<p class="T2">„O kom?“</p>
			<p class="T2">„No o tom chlapovi, co ho zatkli na Sněžce.“</p>
			<p class="T2">Vypadal, že se snaží rozpomenout. To si ze mě utahuje?</p>
			<p class="T2">„Jak jsi jel kvůli tomu do Němec…“</p>
			<p class="T2">Vzpomněl si. „Blbost, nikam jsem nejel, akorát jsem tě chtěl namíchnout.“</p>
			<p class="T2">„Kecáš. Zas mi něco nechceš pustit, viď?“</p>
			<p class="T2">„Nikde jsem nebyl, vole. Čestný slovo! Nemám nic! A bez Hornáda nic mít nebudu. Ten můj kontakt z Prahy už prej od firmy odešel a Knot mi k tomu taky nic neřekne, to už jsem zkoušel. Leda že bychom… společně… S tebou se Jelen ještě baví?“</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Romana mi bylo líto. Strejdánka ne. Proč? Protože byl první, o kterém jsem to věděl? Protože byl kamarád otcův, a ne můj? Roman byl starší spolužák, chodívali jsme spolu na kafe, na koncerty… Jednou ho pozvali k výslechu, cosi jim podepsal, ale nikoho už zřejmě napráskat nestihl. Na to jsme ten převrat spustili moc brzo. Naštěstí. Kdybychom se rozhoupávali dýl, spadl by do toho úplně.</p>
			<p class="T2">A já možná pár měsíců po něm. Stačilo, aby se o mně nějak podrobněji zmínil. On, nebo kdokoliv jiný. Ustál bych to? Těžko. Bohužel těžko, znám se. Teď někdy by to prasklo a já bych s ostudou vypadl z redakce. A Ivan by napsal článek s nějakým vtipným titulkem.</p>
			<p class="T2">Knot byl taky spolužák. Tátův. Udával patnáct let. Asi ne moc a určitě ne pro radost. Ale za patnáct let se to sečte. A navíc hned ta první oběť stála za to. Nedá se to odestát.</p>
			<p class="T2">Kdybych si nepamatoval Týniny vlasy a oči, byl by pro mě pan Borowitschka jenom jméno bez tváře. A možná si Tyčku ani nepamatuju, třeba si ji jenom představuju. Ale to, že jí tehdy na Sněžce zatkli tatínka, to si nepředstavuju, to se stalo. Možná byl Borowitschka dobrodruh, ale to byl Havel taky. Někdo by ho měl <span class="italic _idGenCharOverride-2">pomstít</span>.</p>
			<p class="T2">Mám to být já?</p>
			<p class="T2">Musím to být já?</p>
			<p class="T2">Chci to být já?</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Druhý den ráno jsem vzal v redakci za kliku, sekretářka držela sluchátko u ucha, chvíli poslouchala, pak řekla, že jsem právě přišel, a předala mi hovor.</p>
			<p class="T2">„Mám pro tebe tu adresu,“ ozvalo se ve sluchátku.</p>
			<p class="T2">„Jakou adresu?“</p>
			<p class="T2">„Toniho adresu. Toniho Borovičky. Samozřejmě nevím, jestli tam ještě bydlí. Nebo… Třeba tam přinejhorším bydlí aspoň Kristina. Můžeš si psát?“</p>
			<p class="T2">Vzal jsem blok a pero a zapsal pár slov a čísel. „A pan Knot ví, že jste tu adresu našla?“</p>
			<p class="T2">„Našel ji on.“</p>
			<p class="T2">„A proč mi nezavolal sám?“</p>
			<p class="T2">„Nechce. Myslí si, že to nemá smysl.“</p>
			<p class="T2">„A ví, že mi voláte?“</p>
			<p class="T2">Pauza.</p>
			<p class="T2">„Víš… Já bych se s Tonim po těch letech ráda viděla. Chtěla bych vědět, co se s ním tehdy vlastně stalo… A jak to dopadlo…“</p>
			<p class="T2">Neskákal jsem jí do řeči.</p>
			<p class="T2">„Ani pro mě to není lehké, Pavle. Nevím, čím vším Milan prošel… Možná mi všechno neříkal, možná mě chtěl šetřit… Ten potrat… asi to víš, byla to naše poslední šance, už mi bylo skoro čtyřicet… málem jsem to nepřežila, bál se o mě… Sama nevím, jak to všechno bylo…“</p>
			<p class="T2">Slzy? Zase slzy?</p>
			<p class="T2">„A opravdu mám do těch Drážďan psát?“</p>
			<p class="T2">„Jen tam napiš, Pavle. Uvidíš, nemáme co ztratit.“</p>
			<p class="T2">To bych neřek.</p>
			<p class="T2">„Opravdu jste připravená na všechno?“</p>
			<p class="T2">Chvíli se rozmýšlela. „Nesýčkuj, Pavle. A ozvi se.“</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Táta se tvářil rozpačitě.</p>
			<p class="T2">„Já bych mu nepsal.“</p>
			<p class="T2">„Já jo. V nejhorším mi neodpoví.“</p>
			<p class="T2">Kývl. „V nejhorším je po smrti,“ řekl.</p>
			<p class="T2">„A jestli není, chtěl by ses s ním setkat?“¨</p>
			<p class="T2">Zaváhal. „Je to dvacet let, Pavle. Nevíš, co se s ním ty roky dělo. Možná by to bylo lepší nevědět. Už by to stejně nebyl on. A já už jsem taky někdo jinej. Ne, nechci se s ním sejít. A kromě toho…“</p>
			<p class="T2">„Kromě toho co?“</p>
			<p class="T2">„Kromě toho teď pořád myslím na to, co on tehdy s tou svou vysílačkou vlastně dokázal. Co dokázal tím, že se nebál a důvěřoval všem, že na to byl dokonce pyšnej, jak kašle na opatrnost a žvaní přede všemi. Pár lidí pak bylo nešťastných… vlastní dítě… chápeš to? Vlastní dítě! Tehdy jsme si přece museli všichni dávat pozor, tak se prostě žilo. Ne, už bych si s ním opravdu neměl o čem povídat…“</p>
			<p class="T2">Měl jednu ze svých marných nálad. Přicházely teď docela často.</p>
			<p class="T2">Přesto jsem to zkusil. „A není v tom něco, cos mi neřek? Nevíš o tom všem víc?“</p>
			<p class="T2">Ani nemusel přemýšlet. „Ne,“ řekl energicky, „a už jsem ti to řekl několikrát. Nic víc o tom nevím. Protože se naštěstí už nic dalšího nestalo. Víš všechno.“</p>
			<p class="T2">„Ne,“ řekl jsem stejným tónem. „Nevím, kdo všechno byl u jeho zatčení a <span class="italic _idGenCharOverride-2">proč</span> tam kdo byl. Jestli to náhodou neshodil pan Knot, tak kdo? Prostě bych to všechno chtěl vědět. <span class="italic _idGenCharOverride-2">Měl</span> bych to vědět. A navíc mi v tom lítá ten Estébák, kterýho si dokonce pamatuju, ale k ničemu mi to není, protože nevím, jak se jmenoval.“</p>
			<p class="T2">„Kdyby mi tehdy neukrad ten deník, věděl bys i tohle…“</p>
			<p class="T2">„No,“ řekl jsem a nevěděl, jestli mám pokračovat. „Poprosil jsem jednoho kamaráda, aby zkusil zjistit, jestli by se ten tvůj deník někde v estébáckých archivech nenašel. Ale pořád si myslím, že jestli seženeme pana Borovičku osobně…“</p>
			<p class="T2">„Jo, to jo,“ táta se skoro zasnil, „v tom deníku bych si rád počet. Bývaly to většinou krásný prázdniny… Ale s Borovičkou se setkat nemusím. Dana chce asi Milana očistit,“ uvažoval, „ale taky to může dopadnout právě naopak, což ty asi předpokládáš. Nejlepší by bylo vůbec mu nepsat a pustit to z hlavy.“</p>
			<p class="T2">V zámku se ozval klíč, máma se vracela z nákupu. Bylo po debatě.</p>
			<p class="T2">Stejně jsem byl rozhodnutý.</p>
			<p class="T2">„Jo, chlapče, ty uneseš pravdu snadno, protože věříš, že se tě netýká. Tak na co čekat, viď?“ řekl táta.</p>
			<p class="T2">Vědět je lepší než nevědět, tati.</p>
			<p class="T2">Myslíš?</p>
			<p class="T2">Myslím.</p>
			<p class="T2">No tak když myslíš…</p>
			<p class="T2">Druhý den jsem přišel do redakce o půl hodiny dřív, hned jsem zapnul počítač a naslinil pero.</p>
			<p class="T2">Lieber Herr Borowitschka…</p>
			<p class="T2">Herr Borowitschka? Ale Pavlíku! Mně přece klidně můžeš psát česky…</p>
			<p class="T3a">7</p>
			<p class="T1">Radka jsme potkali na nové cestě kousek od Karlovky. Na zádech měl batoh a v obou rukách tašky.</p>
			<p class="T2">„Martina zůstala u auta, Yveta jde kousek za mnou. Když jim pomůžete, odnesem to najedenkrát,“ řekl.</p>
			<p class="T2">„Kdybych přijel trabantem, tak bychom ho přes ty stromy přenesli a dojeli bychom až k chatě,“ usmál se Vojta.</p>
			<p class="T2">„S tímhle nákladem bys ani trabanta nepřenesl,“ poznamenal Radek. „Ještě ho máš?“</p>
			<p class="T2">„Kdepak. Dávno jsem ho prodal, ale už jen na součástky.“</p>
			<p class="T2">„Dávno? Kdy? Předtím, nebo až potom?“</p>
			<p class="T2">„Až potom,“ řekl. „On byl napsanej na máti. Ale aspoň jsem si schoval espézetku.“</p>
			<p class="T2">„To ti ji nechali?“ divil se Radek.</p>
			<p class="T2">„Ne, někdo mi ji ukrad.“</p>
			<p class="T2">„<span class="verzalky _idGenCharOverride-1">BMK</span> 38-23,“ řekl jsem.</p>
			<p class="T2">Zakroutil hlavou. „Tímhle mě vždycky dostaneš. Že si pamatuješ, na jaký číslo jsi mi telefonoval, když jsme se učili k maturitě, to chápu, i když těžko. Ale tohle nechápu vůbec.“</p>
			<p class="T2">„621 103,“ řekl jsem.</p>
			<p class="T2">Yveta zatím přišla až k nám a na chvíli odložila náklad. Jedna taška a balík minerálek. „Jsem ráda, že aspoň dneska ses v tom lese neztratil,“ mrkla na Vojtu.</p>
			<p class="T2">Na mě ne.</p>
			<p class="T2">Tyhle karty už se asi podruhé rozdávat nebudou.</p>
			<p class="T2">Vrátili jsme se k felicii a pomohli Martině se zbytkem bagáže. Zbývalo jí málo, jedna ruka mi zůstala volná. Vydali jsme se ke Karlovce.</p>
			<p class="T2">Radek a Yveta nás čekali v otevřených dveřích nového vchodu.</p>
			<p class="T2">„Tys měl klíče?“ volal jsem na něho ještě skoro od ohniště. „Nebo ti odemkli Machovi?“</p>
			<p class="T2">„Kdepak! Lezl jsem oknem jako ty, ale klíč byl zevnitř.“</p>
			<p class="T2">„Takže oni tady opravdu bydlí?“ zašeptal Vojta.</p>
			<p class="T2">„Možná,“ řekl Radek. „Klíč byl sice zevnitř, ale bylo odemčeno. Ty petlice jsou jenom pro ozdobu. Koukni!“ Ukazováčkem brnkl do té nejvyšší, odjela i se zámkem.</p>
			<p class="T2">Vojta vstoupil první. Bez problémů našel vypínač a zkusil jím otočit. Nerozsvítilo se. Jeden zázrak denně by nám měl stačit.</p>
			<p class="T2">„Na tohle jsme připraveni,“ ušklíbl se Radek a z ruksaku vytáhl tři obrovské svítilny. „Do dvojic, děti,“ pravil, jednu svítilnu podal Yvetě, druhou Martině a třetí mně. „Ty jedinej máš sám pro sebe. Počítal jsem s Karolínou.“ Podíval jsem se na Yvetu, ale nehnula brvou. Teď už jsme jí mohli být oba ukradení.</p>
			<p class="T2">Lítačky do červené jídelny byly svázány jednoduchým zámkem na kola. „Ani tohle nás nezastaví,“ pravil Radek a znovu zalovil v ruksaku. „Zatím trochu ukliďte, ať si pak máme kam sednout,“ vydal další pokyn a sestřička odněkud vyhrabala dvě igelitky plné vlhkých i suchých hadříků. „A ty mi pojď pomoct,“ vyžádal si Vojtu. Mě ne.</p>
			<p class="T2">Yveta s Martinou začaly ošetřovat tři zelená křesla. Budeme se do nich muset vejít všichni. Jako kdysi. Radek s Martinou, Vojta s Yvetou. Na mě zbude to poslední. A budu v něm sedět sólo.</p>
			<p class="T2">„Mohl bys utřít zrcadlo,“ řekla mi Martina a nezáludně se usmála. Yveta se jí tedy zatím nesvěřila. „Pamatuješ, jak ho tady vždycky každou sobotu paní Misařová leštila?“</p>
			<p class="T2">„Jasně. Každou sobotu před obědem,“ vybavil jsem si.</p>
			<p class="T2">„Už Hana to tak dělala,“ poznamenala Yveta. Přes prostředníka je zřejmě stále ještě ochotná si se mnou povídat. „Na zrcadle si dávala záležet nejvíc.“</p>
			<p class="T2">„Mohli bychom si zasoutěžit o nejpříšernější ksicht,“ navrhl Vojta a hned předvedl první soutěžní pokus. Jako kdysi.</p>
			<p class="T2">„Nesnaž se,“ řekla Yveta. „Vyhraje ten, kdo se při tom nebude muset namáhat. Takže já.“</p>
			<p class="T2">Sotva jsem zbavil zrcadlo první vrstvy, postavili se za mě a nasadili příslušné grimasy. Narovnal jsem se a zařadil. Všichni jsme se vešli do obrazu. Ztichli jsme a dívali se na sebe. Pět příležitostných kamarádů. Obě holky vypadají dobře a mejkapem se ještě pojistí. Ale všichni máme unavené obličeje. Vojtovi i Radkovi ubylo vlasů, mně zmizely všechny. Možná bych měl sundat plnovous, zbytečně na tu pleš upozorňuje. Yveta má jemné vrásky kolem očí a kolem koutků. Ani mejkap nepomůže, když se dobře podívám. Už nevypadají jako holky, už jsou paní. Pitvořit se nemusíme nikdo. Už nejsme mladí. Ještě nejsme staří. Příležitostní kamarádi. Jen Vojta ne, Vojta byl víc, než se to stalo. Spolu jsme přece byli přátelé na život a na smrt. Tak jako Jiří a Mirek z Devadesátky. Jako Pavel a Ludva z Chaty v Jezerní kotlině. Jako Vláďa a Vincek, jako Mirek a Jarka. <span class="italic _idGenCharOverride-2">Na život a na smrt.</span></p>
			<p class="T2">S jedinou výhradou, která patřila k době a které Vojta využil. Ještě je to ve mně.</p>
			<p class="T2">Už je to dávno a pořád je to ve mně.</p>
			<p class="T2">„Někoho mi připomínáš,“ řekla Yveta.</p>
			<p class="T2">„Kdo?“ zareagoval po krátké chvíli Radek.</p>
			<p class="T2">„Pavel,“ odpověděla.</p>
			<p class="T2">Takže se mnou <span class="italic _idGenCharOverride-2">mluví</span>?</p>
			<p class="T2">„A koho?“ zkusil jsem to.</p>
			<p class="T2">„Nevím koho. Ale hodně.“</p>
			<p class="T2">„Nejspíš sám sebe, ne?“</p>
			<p class="T2">„Ne,“ řekla Yveta. „Možná si vzpomenu.“</p>
			<p class="T2">Radek se vrátil k práci a za chvíli ji dokončil. „Doufám, že nepatřil Machům,“ pravil a vyvlékl zámek. „Musel bych jim v Budoucnosti koupit novej.“</p>
			<p class="T2">„Jedině v Minulosti,“ řekl jsem. „Budoucnost už dávno neexistuje.“</p>
			<p class="T2">Vešli jsme do červené jídelny. Radek zkusil dveře do kuchyně, ale nepovolily. Do lítaček k bílé jídelně stačilo naštěstí jenom strčit.</p>
			<p class="T2">„Pojďte sem,“ řekl tiše.</p>
			<p class="T2">Nadechl jsem se. Pod usazeným prachem jsem tu vůni ucítil.</p>
			<p class="T2">A všechno, co v ní bylo schované.</p>
			<p class="T2">Vojta pomalu roztahoval závěsy na oknech. Koberec by potřeboval vyluxovat a ubrusy vyprat. Ale byly na stolech. Na všech stolech. Na některých dokonce zbyly průhledné solničky, jen už nebylo poznat, ve kterých je sůl a ve kterých pepř. Na servírovacím vozíku u jednoho ze sloupů uprostřed jídelny zůstaly talíře. Mělké, hluboké, dezertní. Pár příborů zabalených v ubrouscích, které dávno zešedivěly prachem. Anebo věkem. Jinak jim nechybělo nic.</p>
			<p class="T2">„Ale nerezový šálky na polívku tady nejsou…“ řekla Yveta.</p>
			<p class="T2">„Ty skončily s Hanou,“ odpověděla Martina.</p>
			<p class="T2">„Misařovi už nosili polívkový mísy,“ řekl jsem.</p>
			<p class="T2">Pak už nikdo mluvit nechtěl. Jako před chvílí u zrcadla. Každý jsme se dívali k jinému stolu, protože u každého stolu promítali jiný film.</p>
			<p class="T2">Zrovna jsem spolkl poslední sousto a odrazil se od židle. Spěchal jsem za ostatními do haly, hráli jsme pexeso, prší anebo záchod, už nevím, a než si to dospělí v jídelně všechno dovyprávějí, možná ještě tři partie stihneme. Jenže z kuchyně energickým krokem do jídelny současně vchází Jindřiška s tácem a skleničkami a míří přímo proti mně. Pak už slyším jen výkřiky, vidím víno rozlité na koberci a střepy z několika sklenic. Měl bych dostat na zadek, ale Jindřiška říká Jsi v pořádku? Nepořezal ses? Ukaž! Najednou kolem běží Yveta, je tenká jako větvička v koruně paláce a daleko do okolí svítí rozpuštěnými černými vlasy. Dělej, něco pro tebe mám, volá a utíká zase pryč. Vystartuju za ní, proběhnu lítačkami, a najednou se mi za zády ozve Kam tak spěcháte, pane? Otočím se a vidím Karolínu, po které toužím vždycky jen jednou v roce, a v dospělém věku dokonce ještě mnohem méně často, ale teď, zrovna teď mi strašně chybí, chtěl bych, aby tady byla s námi, chtěl bych, aby jí zase bylo deset, čtrnáct nebo osmnáct, chtěl bych, aby se stal zázrak a já to všechno mohl prožít ještě jednou, protože jinak se s ní ani s dalšími kamarády už nikdy nesetkám, a je úplně fuk, že všichni kromě Karolíny právě teď postávají vedle mě, protože to už dávno nejsou oni, ani Karlovka už není Karlovka, ta už tu léta stojí jen jako svůj vlastní pomník, jako Karolínin pomník, jako můj pomník. Jako pomník pana Mánka a celé jeho rodiny, jako pomník Frantův, Hančin, paní Misařové i Všech kuchařů císaře, jako pomník pana Knota, jako pomník jeho plešatého Estébáka, jako pomník pana Faška, pana Šnajdra, pana Kroupy, paní Kroupové…</p>
			<p class="T2">Jako pomník mých rodičů.</p>
			<p class="T2">Jako pomník Tyčky Borovičky a jejího tatínka.</p>
			<p class="T2">Někdo by tu měl zalít kytky, napadlo mě. A na hrob navézt písek a zapálit svíčku.</p>
			<p class="T2">Jenže to se tady nesmí.</p>
			<p class="T2">Dřevo strašně rychle hoří, říkával táta.</p>
			<p class="T2">„Pojďte,“ řekne Radek. „Vezmem to od střechy.“ Jako by ani on už nebyl nad věcí. Bereme svítilny, vyrážíme zpátky do haly a potom nahoru po schodišti. Míjíme záchody (dveře jsou pootevřené jako vždy), vystoupáme do prvního poschodí, Radek vydá pokyn, ať pokračujeme až nahoru, tedy ještě jedno schodiště, šestý schod vrže, jak má, jenže dávno vržou i všechny ostatní, už bych ten šestý po hlase nepoznal. „Do pokojů raději klepejte,“ upozorní Vojta, „v některým můžou spát Machovi.“ V chodbě druhého poschodí všichni odbočí doprava, jen já doleva, k tomu oknu na konci chodby, ze kterého jsem kdysi pozoroval Yvetu s panem Kroupou. Ostatní se na opačném konci chodby čemusi zasmějí, ale já roztáhnu zaprášené závěsy a pak mlčky stojím a držím smutek za všechny můry pohřbené na zeleném koberci pod oknem, potom se otočím a podívám se na Yvetu, navzdory slabým brýlím ji vidím docela ostře a zblízka, je mnohem mladší než dítě, které si u tohoto okna pamatuju, a zelené oči má mnohem hlubší, než jaké jsem viděl tehdy, už tenkrát jsem se jimi díval daleko, ale dnes dohlédnu ještě hlouběji, Yveta opatrně pohladí tatínka po předloktí, pak mu podá ruku, on se pokusí zvednout z houpačky, ale napoprvé se mu to nepodaří, až na druhý pokus se ztěžka napřímí a opře se o dceru, a pak pomalu, krok za krůčkem oba vyrážejí ke starému vchodu. Vidím ty veliké sešlapané sandály na jeho tenkých nohách a nechápu, proč jsem se tehdy nedovtípil sám. Že se blíží konec. Že <span class="italic _idGenCharOverride-2">je</span> konec. Zajdou za roh, tam už je asi neuvidím, ale zkusit to můžu, říkám si, otáčím se, ostatní zůstávají u okna na protější straně chodby, ale Yveta přichází ke mně. Tváří se stejně smutně jako před chvílí u houpačky. Koukni se z okna, říkám jí. Uvidíš se! Jak to myslíš? ptá se. No jen se podívej! Sedíš tam na houpačce, s tátou, copak to nevidíš? Něco mu ukazuješ na protějších kopcích, on jako by tě neslyšel, zesiluješ hlas a pak se podíváš na hodinky, bude dvanáct, pomůžeš mu vstát… Všechno si to pamatuju, víš? Yveta se na mě dívá překvapeně, pak se jí něco stane s očima, zašeptá já tomu nerozumím, čemu, ptám se, ničemu, říká, nechápu, proč jsi to Milanovi udělal, ale říká to docela měkkým hlasem, nezní to jako rozsudek, zkusím ti to celý vysvětlit, říkám, ale až budeme sami, jo? Jenže sami nebudeme, protože do ticha zazvoní Entrtejnr, Yveta sáhne po mobilu, řekne do něho čau, jasně, to jsem ráda, jojo, ta závětřácká značka, to je Novotnejch auto, klidně tam někde zaparkuj a přijď pěšky, ano, jsme uvnitř. Pak stiskne knoflík, podívá se na mě a řekne Přijela Karolína.</p>
		</div>
	</body>
</html>