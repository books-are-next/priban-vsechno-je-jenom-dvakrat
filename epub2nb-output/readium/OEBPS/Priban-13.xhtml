<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>Priban-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Priban-13" xml:lang="cs-CZ">
		<div class="frame">
			<p id="uTwfxaMYFqAQrvYnobXb9GE" class="T3"><a id="uFDqTKWJQwkCQ9FiGb68h4C"></a>devátá kapitola</p>
			<p class="T3a">1</p>
			<p class="T1">Oba chlapci Yvetu pozdravili a zmizeli v chatě. Poněkud udiveně se za nimi otočila, potom se neméně udiveně podívala na mě, popošla pár kroků a rozhlédla se jako já před chvílí. Kůň, balkon a chlap v tátově tričku s knížkou v ruce.</p>
			<p class="T2">„Co to má znamenat?“ zašeptala.</p>
			<p class="T2">Nenapadlo mě, co bych jí mohl odpovědět.</p>
			<p class="T2">Před půlhodinou jsme stáli u nového vchodu na rozbitých panelech, teď stojíme u starého vchodu na růžovém štěrku. Před půlhodinou kousek od nás usychala polomrtvá vrba, teď bych se za zelené větve paláce schoval stejně bezpečně jako kdysi.</p>
			<p class="T2">Před půlhodinou jsem ovšem neměl před kým se schovávat.</p>
			<p class="T2">Znovu jsem se podíval k balkonu, na který byl ještě před chvílí vstup přísně zakázán. Yveta zaostřila stejným směrem. Tátovo tričko si pamatovat nemohla, ale tátu poznala.</p>
			<p class="T2">„Pojď pryč,“ řekl jsem. Pohled, který jsem cítil v zádech, mi nebyl příjemný.</p>
			<p class="T2">„Kam?“</p>
			<p class="T2">„Na horní, kam jinam?“</p>
			<p class="T2">Jenže lanovkou to nepůjde. Na místě vykáceného pruhu lesa, který někdy nedávno udělal místo nové lanovce, stojí stromy. Ty, mezi kterými jsme se kdysi ztratili s Vojtou a s Buřivalem. Týž les pohltil i novou cestu. Směrem ke Lhotce vede jen ta stará.</p>
			<p class="T2">Ještě ne stará. Ještě jediná.</p>
			<p class="T2">Správně se měla před chvílí strhnout bouře, zvednout vítr a déšť nás měl bičovat přímo do tváří. Potom měla spadnout mlha, a teprve až by se začala rozpouštět, měli jsme si všimnout, že jsme propadli časem. Jenže se nic z toho nestalo. Bezvětří, obloha bez mraků, jen vůně luk kolem Karlovky je silnější a příjemnější než před chvílí. Trochu se oteplilo. Po štěrkopískové cestě se mi jde lépe než po panelech. A cítím vodu. Přes cestu těsně před námi úzkým dřevěným korýtkem protéká slabý, líný a dávno zapomenutý potok.</p>
			<p class="T2">Velmi pomalým krokem jsme minuli pingpongárnu a Yveta řekla: „Co budeme dělat?“ Hlas se jí třásl. Slabě, ale slyšitelně.</p>
			<p class="T2">Na rozdíl od ní jsem byl klidný. Zdá se mi přesně to, co chci, aby se mi zdálo.</p>
			<p class="T2">„Noc je krátká,“ řekl jsem. „Koupím dole v zelenině nějaký rajčata. Anebo papriky, když nebudou rajčata.“</p>
			<p class="T2">Zastavila se. „Zbláznil ses?“</p>
			<p class="T2">„Máš lepší nápad? Lanovka nejezdí. To znamená, že Bouda Na horní nestojí. Tak kam jinam než do Lhotky? Třeba v kině dávají Kalilu!“</p>
			<p class="T2">„Cože?“ přidala na hlasu. „Jakou Kalilu? Co to žvaníš za nesmysly? Něco se stalo, Pavle! Copak to nevidíš? Jsme jinde, než kam patříme!“</p>
			<p class="T2">„A ty víš, kam patříme?“</p>
			<p class="T2">Vytřeštila oči. „Proboha nežvaň! Tyhle kecy si nech pro studentky! Teď musíme něco udělat!“</p>
			<p class="T2">„Jasně, že něco uděláme. Skočíme do zeleniny pro rajčata!“</p>
			<p class="T2">Rozplakala se docela zoufale.</p>
			<p class="T2">Rozhlédl jsem se. Les, do kterého se nořila stará cesta, mi připadal temnější než před pár dny, kdy jsem se tudy škrábal nahoru. Poslední sloup v poslední zatáčce byl naopak světlejší. Jako by ho od té doby natřeli.</p>
			<p class="T2">Nebo naopak. Jako by ho od té doby nenatřeli.</p>
			<p class="T2">Jenže od které doby? Kde jsme, to bych věděl. Ale <span class="italic _idGenCharOverride-2">kdy</span> jsme?</p>
			<p class="T2">Yveta mě bohužel nenechala přemýšlet. „A za co bys je chtěl koupit?“ vykřikla, jakmile popadla dech. „Copak si myslíš, že tady někde najdeš bankomat? To těžko! Prachy v peněžence ti taky k ničemu nejsou a za bankovku s Masarykem tě rovnou zavřou!“</p>
			<p class="T2">Uvažovala překvapivě rychle, ale jiným směrem než já.</p>
			<p class="T2">„Tak půjdem k lanovce na Pláně,“ řekl jsem.</p>
			<p class="T2">„Proč k lanovce na Pláně? Ta přece taky není zadarmo!“ Zelené oči stále panikařily.</p>
			<p class="T2">„Nemusíme jet nahoru. Budeme se dívat.“</p>
			<p class="T2">„Dívat? Na co, proboha?“</p>
			<p class="T2">Na co?</p>
			<p class="T2">Třeba se potkám, napadlo mě.</p>
			<p class="T2">Třeba aspoň něco málo z toho všeho během této noci prožiju znovu.</p>
			<p class="T2">Kousek pod námi se ozvaly kroky. Do zatáčky vidět nebylo, ale kroky byly těžké. Takhle jsem nikdy nedupal. Ani nefuněl. Nejspíš to nejsem já.</p>
			<p class="T2">„Pojďme zpátky do chaty,“ řekla, najednou tiše a rezignovaně. „Třeba zjistíme, co se vlastně stalo a jak se dostat zpátky. Nebo nám někdo aspoň půjčí prachy.“ Kapesník vrátila do kapsy, ale předčasně. Slzy jí z tváří ještě nestekly.</p>
			<p class="T2">„Někdo?“ řekl jsem.</p>
			<p class="T2">Kroky se blížily.</p>
			<p class="T2">„Můžou tam být naši,“ zašeptala. „Když tam jsou vaši…“ dodala a dívala se jinam.</p>
			<p class="T2">V zatáčce pár metrů pod námi se konečně objevil funící turista. Yveta mě pevně chytila za loket, ale opřít by se nemohla. Lekl jsem se taky.</p>
			<p class="T2">Zastavil, ale funění za zatáčkou neustávalo. Není divu. Už přece víme, že ten starší supí pomaleji.</p>
			<p class="T2">Pozdravil jsem.</p>
			<p class="T2">„Dobrý den,“ odpověděl na půl úst. „Kampak?“</p>
			<p class="T2">„Do Lhotky… asi…,“ řekl jsem. Yveta se mě nepouštěla.</p>
			<p class="T2">Podíval se na hodinky. „Teď do Lhotky? A stihnete večeři?“</p>
			<p class="T2">„Snad. Kolik je hodin?“ zeptal jsem se.</p>
			<p class="T2">„Půl páté,“ podíval se na zápěstí. „Však je to jedno, studená mísa vám nevychladne,“ dodal bez zájmu.</p>
			<p class="T2">Takže je neděle.</p>
			<p class="T2">Najednou se zarazil. „Ale co děláte <span class="italic _idGenCharOverride-2">tady</span>?“</p>
			<p class="T2">„Už jsme se přece potkali,“ připomněl jsem mu. „Předevčírem v Pavilonu. Nevzpomínáte si?“</p>
			<p class="T2">„Samozřejmě že si vzpomínám. Ale co tady děláte <span class="italic _idGenCharOverride-2">teď</span>?“</p>
			<p class="T2">Nezareagoval jsem hned, ale on jako by odpověď ani nečekal. „Říkal jsem mu, že tam ten klíč nemá nechávat,“ pravil otráveně. „Aspoň dokud neodjedete. Jenže to bych taky mohl mluvit do dubu.“ Nerozloučil se, nespokojeně máchl pravou dlaní a pokračoval k chatě. Na bratra čekat nemínil.</p>
			<p class="T2">Ačkoliv jsem prozatím ani v duchu nestíhal skládat těkavé úvahy do slov, přesto jako bych už něco pochopil. Jen to rychle zpracovat. „Škoda,“ řekl jsem Yvetě. „Protože jestli nám někdo mohl půjčit prachy, tak jedině tenhle chlap.“</p>
			<p class="T2">„Nebo pan bratr,“ odpověděla. Starší dvojče právě dofunělo do zatáčky.</p>
			<p class="T2">„Žádnej bratr není,“ zašeptal jsem. Aspoň tohle už jsem zformulovat dokázal.</p>
			<p class="T2">„A tohle je kdo?“</p>
			<p class="T2">„Dobrý den,“ pozdravil jsem ho.</p>
			<p class="T2">Zastavil, opřel se o hůl a popadl dech. „Dobrej,“ pravil. „I vám, mladá paní. Kde máte ostatní? V Pavilonu vás přece sedělo víc!“</p>
			<p class="T2">„Odjeli domů,“ řekl jsem. „Anebo jsou někde tady a za chvilku je potkáme.“</p>
			<p class="T2">„Aha,“ zhluboka se nadechl. Třikrát. „Něco jste hledali ve starým vchodu, že?“</p>
			<p class="T2">„Já ničemu nerozumím,“ ozvala se Yveta.</p>
			<p class="T2">„Není čemu nerozumět,“ pokusil se rozšklebit staletou tvář do přátelského úsměvu. „Prostě jste z boudy vylezli špatnými dveřmi. Přece víte, že starý vchod už se dávno nepoužívá. Nový jsme vám nechali otevřený, ale jak se zdá, tak vám nestačil.“</p>
			<p class="T2">Z Yvetiny tváře nechápavý výraz nezmizel a Mach starší si všiml i jejích zarudlých očí.</p>
			<p class="T2">„Ničeho se nebojte, mladá paní. Až se budete chtít vrátit, tak jenom nenápadně projdete chatou a odejdete novým vchodem. Ale jestli si dobře vzpomínám, tak zůstanete.“</p>
			<p class="T2">„Jestli si vzpomínáte na co?“</p>
			<p class="T2">„Jak to bylo tenkrát.“</p>
			<p class="T2">„Tenkrát kdy?“</p>
			<p class="T2">„Tenkrát teď.“</p>
			<p class="T2">„Který je rok?“ zeptala se Yveta.</p>
			<p class="T2">„Tady? Jednasedmdesát, jestli se nepletu. Ono se to každou chvíli mění.“</p>
			<p class="T2">„Takže ten pán, který šel před chvílí kolem, nebyl váš bratr.“ Začínala chápat.</p>
			<p class="T2">Usmál se a zavrtěl hlavou. „Ne. To jsem byl já.“</p>
			<p class="T2">„A jak je to možný?“</p>
			<p class="T2">„Nevím,“ pravil. „Jednou jsem vzal ve starým vchodu za kliku. Tak jako vy. Pak jsem pár dnů přemýšlel, proč se mi to stalo, jestli to třeba náhodou nemá nějakej vyšší smysl,“ uchechtl se, „ale pak jsem vzal věci tak, jak jsou. Ostatně jsem to tak dělal celej život. A kromě toho jsem na nějaký hloubání neměl čas. Víte, jak dlouho trvalo, než se mi to podařilo vysvětlit… bráchovi?“ Zasmál se nahlas. Vzápětí se rozkašlal.</p>
			<p class="T2">„Co budeme dělat?“ obrátila se ke mně.</p>
			<p class="T2">Nevěděl jsem.</p>
			<p class="T2">„Pojďte se mnou nahoru,“ odpověděl za mě. „Už bych si nutně potřeboval sednout. Počkejte na mě u těch pařezů za pingpongárnou.“</p>
			<p class="T2">Nabral dech na příštích pár kroků a vyrazil do poslední etapy.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Za malou chvíli jsme byli na místě. On ne.</p>
			<p class="T2">„Tak co?“ zeptala se znovu.</p>
			<p class="T2">Nechtělo se mi mluvit. Díval jsem se na protější louku jako už tolikrát v životě, ale vlastně poprvé. Některé z bud, jejichž osvětlená i neosvětlená okna budu jednou malovat Karolíně do památníku, ještě nestojí. Protější louka je tedy zelenější než dnes. Listí na stromech pod Sylvinou ohradou je taky zelenější. <span class="italic _idGenCharOverride-2">I tráva, a tak dál,</span> Gott má pravdu. Uvědomil jsem si, že se mi to všechno zřejmě nezdá.</p>
			<p class="T2">„Pokud je tak snadný vrátit se zpátky,“ řekl jsem a nevěděl jsem, jestli mám pokračovat, „tak bych… tak bych možná chvíli zůstal.“</p>
			<p class="T2">„Nebojíš se?“</p>
			<p class="T2">„Bojím. A ty?“</p>
			<p class="T2">Pořád se třásla.</p>
			<p class="T2">„Bude tě někdo postrádat?“ zeptal jsem se.</p>
			<p class="T2">Mlčela, pak zavrtěla hlavou. „Jedině v práci,“ řekla. „Můžu tam zavolat.“</p>
			<p class="T2">Z kapsy jsem vytáhl mobil. Samozřejmě bez signálu. „Budeš muset do Lhotky na poštu. Ale že se u vás na ministerstvu soudruzi podiví!“</p>
			<p class="T2">„Tebe v Závětří někdo čeká?“ řekla.</p>
			<p class="T2">Ne. V Závětří mě nikdo nečeká.</p>
			<p class="T2">Nikde mě nikdo nečeká.</p>
			<p class="T2">„Ve čtvrtek naposledy zkouším,“ odpověděl jsem. „To už bychom měli být zpátky. Ale tady bychom možná mohli…“ napadlo mě.</p>
			<p class="T2">„Co?“</p>
			<p class="T2">To kdybych věděl. „Něco zjistit. A něčemu zabránit.“</p>
			<p class="T2">„Chceš varovat Borovičku?“</p>
			<p class="T2">„Třeba,“ řekl jsem. „Ale hlavně strejdánka.“</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">„Neměl by to být takový problém,“ navázal, když dosedl a dostatečně se vydýchal. „Vláďa Mánek pro vás nějaký pokoj najde. Nejspíš jedničku, to je taková služební cimra, však víte.“</p>
			<p class="T2">„Služební?“</p>
			<p class="T2">„Neobsazuje se,“ vysvětlil. „Nikdy se neobsazovala, kdyby přijel někdo důležitej. Někdo, kdo se nemusí dlouho dopředu objednávat.“</p>
			<p class="T2">Podíval se mi do očí a trpělivě čekal, až pochopím. Chvíli mi trvalo, než jsem zvážil všechny možnosti, ale kdoví, co jsem vlastně pochopil. Někdo důležitej? Takže národní umělec? Nebo snad dokonce někdo z ministerstva?</p>
			<p class="T2">A z kterého?</p>
			<p class="T2">Už dlouho žiju v jiných časech.</p>
			<p class="T2">„Nemáme správný peníze ani správný občanky. Bez toho nás pan Mánek neubytuje. Skutečný občanky vytáhnout nemůžeme. Leda že by…“ zaváhal jsem.</p>
			<p class="T2">Shovívavě se usmál. Yveta mlčela.</p>
			<p class="T2">„Leda že by věděl, jak to je s vámi. To už by se asi nedivil ničemu.“</p>
			<p class="T2">„Neví nic,“ zavrtěl hlavou. „Ale je na prachy. Bez občanky se obejdete. Udělám z vás svého kolegu. Nebo radši příbuzného. Kolegu by mi v mém věku už ani Vláďa neuvěřil. Prostě jste si vyrazil na výlet se slečnou… Ale bez peněz to nepůjde.“</p>
			<p class="T2">„Třeba nám půjčí táta.“ Podíval jsem se směrem k chatě, ale na balkon pokoje číslo osm jsem doostřit nedokázal. „Řeknu si o tisícovku, že mu ji po převratu vrátím.“</p>
			<p class="T2">Nemyslel jsem to vážně. Jenže ze sna už jsem byl zpátky a nervy zvolna začínaly pracovat.</p>
			<p class="T2">Musím se ovládnout.</p>
			<p class="T2">„Otci bych o peníze neříkal,“ pravil. „A raději bych s ním na vašem místě vůbec nemluvil. Přesvědčit mého… bratra… opravdu nebylo snadné. Vašeho otce sice pořádně neznám, ale pochybuju, že by to dopadlo dobře.“</p>
			<p class="T2">„Já tam nechci,“ promluvila najednou Yveta. „Nezvládla bych to. Potkat naše… a nesmět se k nim hlásit…?“ Hlas jí znovu začal vibrovat.</p>
			<p class="T2">„Jestli je teď tady opravdu jednasedmdesátej, tak je uvnitř nepotkáš. Nejdřív za rok.“</p>
			<p class="T2">„To je jedno. Když tam nebudou naši, bude tam Dana s Milanem.“ Znovu vytáhla kapesník. „Copak ty se toho nebojíš?“</p>
			<p class="T2">„Jo, mladá paní, to si musíte dobře rozmyslet,“ skočil nám do řeči. „Snadný to není. A vůbec nejhorší je, když zkouším mladýmu poradit, aby se do některých věcí nepouštěl a ušetřil si následky. Kolikrát se strašně pohádáme…“</p>
			<p class="T2">Mlčeli jsme.</p>
			<p class="T2">„Peníze vám můžu půjčit já,“ nabídl. „Ale raději vyměnit než půjčit. Tyhle bankovky,“ sáhl do kapsy pro peněženku, „byste mi asi nikdy vrátit nedokázali.“ Odpočítal šest velikých zelených stokorun. „Víc u sebe nemám,“ řekl. „A uděláme to jedna ku deseti. Šest stovek starých za šest tisíc nových.“</p>
			<p class="T2">„To je dost, ne?“ Yveta si otřela tváře.</p>
			<p class="T2">„Není. Noc je tady teď za deset korun pro jednoho. Oběd zhruba za osm. Jestli chcete utratit stovku denně, budete se muset hodně snažit. Až se vrátíte domů, zkuste se někde ubytovat za stovku za noc! Jedna ku deseti je velmi vlídný kurs.“</p>
			<p class="T2">„Stejně se musíme vrátit a vybrat v bankomatu. Takovýhle peníze u sebe nenosíme,“ řekl jsem.</p>
			<p class="T2">„V tom případě nashledanou za rok,“ pravil.</p>
			<p class="T2">„Jak to myslíte?“</p>
			<p class="T2">„Jestliže odtud odejdete, vrátíte se jindy. Nevím kdy, ale jindy.“</p>
			<p class="T2">„Jak to?“ zeptal jsem se hloupě. Jako kdyby naše situace mohla mít nějaká pravidla.</p>
			<p class="T2">„Nevím. Vím jen to, že zatímco jsme tady, čas doma neběží. To už jsem ověřil. Jakmile prolezete novým vchodem zase zpátky, bude to skoro ve stejnou chvíli, ve které jste se dostali sem. Ale když se budete chtít vrátit, potkáte mě tu za rok anebo třeba za dva. Anebo vůbec. Takže,“ podal mi bankovky, „stovku dáte Mánkovi do kapsy, aby vás nikam nezapisoval, zítra si dole v Budoucnosti koupíte nějaké oblečení a zbytek vám na pár dnů rozhodně vystačí. A vyrovnáte mi to, až se zase potkáme v Pavilonu. Nebo za rok tady.“</p>
			<p class="T2">„Proč to děláte?“</p>
			<p class="T2">„No tak… když už jste tady…“ pravil. „Dejme tomu, že stojím o společnost mladých lidí. Moc jsem si jí v životě neužil.“</p>
			<p class="T2">„Je nám čtyřicet,“ upozornil jsem ho.</p>
			<p class="T2">„Vždyť říkám,“ odpověděl.</p>
			<p class="T2">„A co když vám pan Mánek neuvěří?“</p>
			<p class="T2">„Uvěří. Jednou už mi uvěřil, tak proč ne podruhé?“</p>
			<p class="T2">„Co jste mu o sobě řekl?“</p>
			<p class="T2">„Že jsem svůj bratranec,“ ušklíbl se.</p>
			<p class="T2">„Bratranec? My jsme vám říkali dvojčata. Starší a mladší.“</p>
			<p class="T2">„Vzpomínám si,“ přikývl. „Víte, před Mánkem tady dělal správce můj otec. Vláďa u něho začínal jako pomocník, často jsme se vídali, když jsem přijel za tátou. On tehdy jezdil s koněm pro zásoby, kosil trávu, krmil dobytek…“</p>
			<p class="T2">„Dobytek?“</p>
			<p class="T2">„No ba,“ přivřel oči, a jako by se rozhlédl. „Spoustu ho tady měli. Kozy, ovce, prasata… Dokonce nějakou drůbež… Kohouta, kterýmu šly hodinky napřed, takže hned po první sezóně skončil na pekáči. Ale když to tady vzal Vláďa jako správce, tak všechno prodal. Však se tu od té doby necítím zrovna jako na horách… Namluvil jsem mu, že jsme se tady kdysi setkali. Vzpomenout si na to sice nemohl, ale já jsem mu to setkání popsal do nejmenších podrobností, vždyť jsem si toho spoustu pamatoval. Třeba jak mu Sylva utekla z ohrady až do Lhotky k autobusové zastávce, tam se postavila a trpělivě čekala, až přijede nějaký autobus. To se totiž opravdu stalo. A Vláďa mi to všechno sežral.“</p>
			<p class="T2">„A když vám to tentokrát nesežere?“</p>
			<p class="T2">„Nebojte se. Věřit mi koneckonců nemusí. Stačí, když vás ubytuje, ne? Takže,“ gestem naznačil, že dál nemá smysl o věci hovořit, „pan Urbánek se slečnou, ano?“</p>
			<p class="T2">„Klimeš,“ řekl jsem.</p>
			<p class="T2">„Urbánek,“ opravil mě. „Klimeš být nemůžete, jeden toho jména už tady někde běhá. A jste synovec mé neteře, tím Vláďovi zamotáme hlavu natolik, že se na nic dalšího ptát nebude. Kromě toho mu vysvětlíme, že na slečnu se nemá ptát vůbec. Jste, jak vidím, ženatý muž,“ ukázal na prsten po Veronice, „a Mánek je diskrétní a spolehlivý. Ostatně zde v téhle roli nejste první ani poslední.“</p>
			<p class="T2">„A co mladší dvojče? Vlastně bratranec… Nevypadal, že by nás tu viděl rád.“</p>
			<p class="T2">Pokrčil rameny. „On je pořád jakejsi naštvanej. No jo. Taky jsem býval.“ Zasmál se a znovu se rozkašlal.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Za kliku vzal on a já jsem pomalu vstoupil. Yveta za mnou. Mach starší otočil vypínačem, ukázal na horní regál s erárními přezůvkami pro zapomnětlivé (modré se žlutým emblémem Ústředí uměleckých fondů, na povrchu drsné, zevnitř taky, vzpomněl jsem si), prestiže jsem umístil na jedno z mála volných míst, docela se mezi předpotopními pionýrkami a pohorkami vyjímaly, a s Lubošem Pospíšilem na tričku budu taky příšerně nápadný, napadlo mě, o plísňácích nemluvě. Yveta mi ťukla do ramene a prstem ukázala na obrázek na stěně, podíval jsem se zblízka, jakási malá bouda s kůlnou stála kdysi na místě Karlovky, jenže je to skutečně Karlovka, okolí je přece stále stejné a na obrázku je dobře vidět. Teď bych si ho mohla vzít, zašeptala a usmála se. Kolik jsi toho přečetla o cestování časem, zeptal jsem se, hlavní je nezasahovat do dějin, ne? Tak schválně, jestli to dokážeš, odpověděla. Raději nechte mluvit mě, uzavřel to všechno Mach, prošel chodbičkou, otevřel dveře do haly a pokynul Yvetě. Vešel jsem hned za ní.</p>
			<p class="T2"><span class="italic _idGenCharOverride-2">Najednou je všechno jinak / Iluze a sen / Už jsi vešel do bludiště / a nevyjdeš ven…</span></p>
			<p class="T2">Stáhl se mi žaludek a z nohou jako by stekla všechna síla. Vůně tehdejší Karlovky byla mnohem silnější, než jsem čekal. Opřel jsem se o konec zábradlí obepínajícího poslední kousek schodiště a opatrně a pomalu jsem se rozhlédl. Dojetí jsem se nebránil, není proč, už mám na ně věk. Vždyť jsme to zrcadlo ráno umyli, ukázala Yveta na otisky dětských dlaní ve výši mého pasu. Hala byla osvětlena jen třemi nástěnnými lampičkami, ale i tak bylo vidět, že zelená křesla stojí kolem konferenčního stolku všechna. Mlčeli jsme a poslouchali tikot pendlovek, které se zastaví až v příštím století, pak jsme sebrali síly a vykročili za Machem do červené jídelny. Na stěně visely noviny, proletáři všech zemí, spojte se, bezděčně jsem v pološeru zabrejlil na datum, sobota 31. července 1971, takže včerejší. Mach zaklepal na dveře od kuchyně, takřka okamžitě se otevřely, stál v nich jakýsi strejda, takhle přece pan Mánek nevypadal, řekl jsem si, jenže hlas Médi Bédi mě usvědčil z omylu, i ten modrošedý svetr na jeho těle (ano, bez rukávů, brácha měl pravdu), Mach mu cosi vysvětloval, nedokázal jsem poslouchat, pokradmu jsem se díval z okna, i když jsem přes záclony nic vidět nemohl, jenže zrovna šel někdo kolem a já chtěl vědět kdo. Ale když se zjistí, že tu mám někoho načerno, vyletím na hodinu, řekl Méďa Béďa. Samozřejmě by to nebylo zadarmo, odpověděl Mach, mírně se k Méďovi naklonil a začal mu cosi našeptávat, stále ještě jsem se nedokázal soustředit, bylo mi jedno, co mu Mach pověsí na nos, ale vůbec mi nebylo jedno, jak to celé dopadne. Dobře, ovšem nejpozději v pátek ráno musíte zmizet, řekl pan Mánek a očima přejel po mém neobvyklém oděvu. Na víkend přijede soudruh náměstek s manželkou, to už musí být pokoj prázdný. Mělo se mi v tu chvíli ulevit, ale napětí naopak zesílilo, dáte mi stovku, řekl, sáhl jsem do kapsy pro peníze, a druhou při odjezdu, dodal, denní útratu budete platit každé ráno po snídani, já si to pamatuju, řekl jsem, pan Mánek na mě pohlédl udiveně a Mach s jízlivým úšklebkem, copak vy už jste tu někdy byl, zeptal se Mánek, tady ne, řekl jsem pohotově, ale myslím, že to bývá ve všech boudách podobné, kývl a otočil se zpátky do kuchyně. Franto, zařval, pocem! Yveta mě znovu chytla za loket. Franta se objevil ve dveřích, převzal od Mánka instrukce a sáhl do zádveří pro klíče. Neustoupil jsem mu, natáhl jsem ruku a řekl Urbánek, podíval se mi do očí, těší mě, pravil, ale příjmení neprozradil. Mlčky podal ruku Yvetě a zamířil ke schodišti.</p>
			<p class="T2">Exkurze začíná, uvědomil jsem si. Na takové jsem ještě nebyl.</p>
			<p class="T2">Měl jsem strach a byl jsem zvědavý.</p>
			<p class="T2">Jako vždycky.</p>
			<p class="T2">Vstoupili jsme do jedničky a Yveta za Frantou zavřela dveře. Posadil jsem se na kraj manželské postele a dýchal vůni pokoje.</p>
			<p class="T2">„Než odtud vypadneme, nějak z Franty to jeho příjmení vytáhnu,“ řekl jsem Yvetě.</p>
			<p class="T2">„A proč?“ odpověděla pomalu. „Nestačí ti, že už víme, jak se jmenoval Estébák?“</p>
			<p class="T2">Chvíli trvalo, než se mi rozsvítilo.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Umýt celé tělo u malého umyvadla s velmi úsporně tekoucí vlažnou vodou není snadné. Obléct se do původního oděvu se mi nechce, ale nedá se nic dělat, jiný tady nemám. A v neděli večer v Budoucnosti otevřeno nemají. Tyhle zvyky přijdou do módy později.</p>
			<p class="T2">„Napadlo mě to už v poledne u zrcadla. Viděla jsem toho chlapa jako holka jen jednou, ale Knotovi ho měli na fotce. Milan ho vyfotil nejspíš z okna společně s Borovičkou. Dana ten obrázek před pár lety našla a raději ho před Milanem schovala. On byl ten Estébák tehdy neuvěřitelně nápadnej… Na tý fotce bych si ho nespletla a Dana už vůbec ne. Teď mi to připadá úplně jasný. Jsi to prostě ty.“</p>
			<p class="T2">Vrátil jsem se k zrcadlu. „Takže si mě zítra nebo pozítří strejdánek vyfotí na památku? Ale já ho tady přece nehlídám! Já jsem tady jen proto, že má pámbu smysl pro srandu!“</p>
			<p class="T2">„Jenže jestli mám pravdu a ty jsi ten Estébák…“ řekla a nedopověděla.</p>
			<p class="T2">„… tak to znamená, že to žádnej Estébák nebyl. A že akci Rýbrcoul spustil někdo jinej,“ řekl jsem, jak nejjemněji jsem uměl.</p>
			<p class="T2">Posadila se. Nebyla hloupá.</p>
			<p class="T2">„Přesněji řečeno teprve spustí,“ dodal jsem.</p>
			<p class="T2">I tentokrát pochopila, nadějí jsem ji ovšem nenakrmil. „Nezasahovat do dějin,“ zašeptala.</p>
			<p class="T2">„Jenom trošku,“ otočil jsem se k ní. „Třeba by stačila jedna nebo dvě věty. Mimochodem… Nevadí ti, že máme společnej pokoj? Já totiž s sebou nemám na noc čistý prádlo…“</p>
			<p class="T2">Prudký střih ji pobavil. Už byl nejvyšší čas.</p>
			<p class="T2">„Zítra ti ve Lhotce koupím nový slipy,“ řekla.</p>
			<p class="T2">„Nanejvejš trenýrky. A pro tebe tam taky žádnou modernu neseženem.“</p>
			<p class="T2">Usmála se, zdálo se mi, jako by chtěla ještě něco říct, ale neřekla.</p>
			<p class="T2">K jídelně jsme přišli chvíli před půl sedmou. Jako první. Pan Mánek nám ukázal stůl pro čtyři. Takové tu tehdy byly jen v rozích. „Posadil jsem vás ke strýčkům,“ podíval se na mě s kyselou ironií v očích. Vůči Yvetě si ji nedovolil, na dámu se dokonce usmál.</p>
			<p class="T2">Studené mísy byly dávno na stolech. Mánek odešel a přicupitala půvabná slečna v tmavorůžových šatech s bílou krajkou ve vlasech.</p>
			<p class="T2">„K pití, prosím?“ zeptala se.</p>
			<p class="T2">„Idu?“ řekla Yveta váhavě.</p>
			<p class="T2">„Celou láhev?“</p>
			<p class="T2">„Ano.“</p>
			<p class="T2">„A pro vás?“ obrátila se ke mně.</p>
			<p class="T2">„Fantu, prosím.“</p>
			<p class="T2">Zatvářila se nechápavě.</p>
			<p class="T2">„Limonádu. Nebo sirup,“ upřesnil jsem.</p>
			<p class="T2">Tomu rozuměla.</p>
			<p class="T2">„Vidím, že se slečnou Mánkovou jste se už seznámili,“ dorazil Mach starší a ztěžka se posadil.</p>
			<p class="T2">„Taky vás tu vítám,“ pravil Mach mladší. Příliš srdečně se netvářil.</p>
			<p class="T2">Najednou mě Yveta jemně, ale naléhavě kopla do holeně. Otočil jsem se ke dveřím do jídelny.</p>
			<p class="T2">Dospělé bych nepoznal. Zato jejich dceru na první pohled, přestože namísto zelených pletených šatů přišla v bílé vzorkované halence a dyftýnové sukni.</p>
			<p class="T2">„Guten Abend,“ pozdravila.</p>
			<p class="T2">Přivřel jsem oči. Kvůli tobě jsem tady, děvče. Kvůli tobě, kvůli tvému otci. Kvůli tomu, co ho čeká.</p>
			<p class="T2">Anebo nečeká.</p>
			<p class="T2">„Nějací Němci,“ řeklo tiše starší dvojče. „Pamatujete si je?“</p>
			<p class="T2">„Pamatuju. Ale poznal bych jen tu holku, a navíc jedině z podhledu. Vždycky byla o hlavu větší než já.“</p>
			<p class="T2">Do toho ostatního Machovi nic není.</p>
			<p class="T2">„To máte pravdu,“ zašklebil se a znovu ukázal prstem ke dveřím.</p>
			<p class="T2">Na chvilku jsem přestal dýchat.</p>
			<p class="T2"><span class="italic _idGenCharOverride-2">Až budu někdo / Uvidíš mě stát / Jak čekám / Až potkám / Svý vlastní já…</span></p>
			<p class="T2">Chlapec do jídelny nevešel, ale vběhl. Je mu šest let, nevzhledné šedohnědé kalhoty s ostrými puky mu visí na kšandách a od zrcadla mamince utekl dřív, než ho stihla učesat. Asi kvůli té holce, která nejdřív pobíhá kolem něho, pak se odpojí, zahlaholí Tak čau, kluku, po večeři! a odběhne ke svému stolu. Tiše, Karolíno, okřikne ji pan Procházka, který právě prošel lítačkami. Za ním jde můj brácha (rychle v duchu spočítám, kolik má letos roků) a vedle něho povědomé děvče. To je kdo? ptám se Yvety, přece Járinka, copak si ji nepamatuješ? Vojta přichází chvíli po sestře, maminka ho vede za ruku, krok za nimi kráčí tatínek, který dnes v poledne umřel, teď o tom ale nestíhám přemýšlet, ohlížím se sám za sebou, sedím tři stoly odtud, ale jsem slyšet až sem, stále se vrtím na židli, brácha mě napomíná, drze mu odseknu, sáhnu po vidličce, ale hned mi padá na zem, rychle ji zvedám a natahuju se po ubrousku, je to na tu dálku jako pantomima, ale bráchova gesta si pamatuju a svoje taky, teprve teď přichází táta, začínáme jíst, ale máma tu není, nechápu to, Yveta taky krčí rameny, ale tváří se docela pobaveně, to ovšem jen do chvíle, než se v lítačkách objeví strejdánek, jedno křídlo přidrží, aby mohla projít paní Knotová, teď počítá Yveta, jsou jen o pár let starší než my, zašeptá a kouše se do rtů, Knotovi zamíří k našemu stolu, usednou k tátovi, kluk na židli se přestane hemžit, a aniž nechá strejdánka vydechnout, začíná mu vyprávět o svých dnešních zážitcích. Chtěl bych se zvednout a jít za nimi, Mach starší jako by to poznal, docela nahlas mi říká zůstaňte sedět, do toho pološeptem promluví Yveta, já už se chci probudit, oznámí, ale má smůlu, pořád nic, znovu přichází Jindřiška a postaví před Yvetu Idu, přede mě skleničku červené šťávy a před Machy dvě lahve trutnovského ležáku.</p>
			<p class="T2">Seberte se, mladá paní, říká starší dvojče, ale Yveta najednou vstává, říkal jste, že stačí vyjít novým vchodem, že? Neblbni, na tohle je čas, volám za ní, ale neposlouchá mě, a já naopak zůstávám sedět jako přilepený, jen hlavu otočím doprava a v tu chvíli se očima potkám s Týnou. Sedí jen přes uličku ode mě, tváří se jako dospělá, má zvláštní výraz, už v tomto věku je to Němka na první pohled, chvíli mě pozoruje, jako by to všechno věděla, jako by jí dávno bylo jasné, kde jsem se tu vzal a proč tady jsem, a jako by jenom netečně čekala, jak si s tím vším poradím. Se sebou, se strejdánkem i s jejím otcem. Nevydržím to a uhnu očima směrem ke Karolínce, zrovna se neobratně snaží naložit na půlkrajíc chleba pár koleček šunkového salámu, musím zaostřit, můj pohled ovšem okamžitě zachytí paní Procházková, sklopím oči, kousnu do junioru a spolknu kousek nakládané papriky, ten jediný, který jsem na talíři našel. Jídelna ztichla, všichni jsou skloněni nad talíře, na chvíli toho využiju a znovu se podívám směrem ke Karolínce. Koncem září jí bude šest, takže ještě celý rok bude chodit do školky, ale já mám už teď jedinečnou možnost vstát a říct tomu klukovi, aby si ji nenechal utéct ze života, protože pokud se to stane, bude toho jednou těžce litovat a napravit to nepůjde. Znovu se otevřou lítačky, Yveta se vrací, má červené oči, ale usmívá se, chtěla jsem, ale nešlo to, Franta rovná v novým vchodu flašky od minerálek. Tak se aspoň najez, říkám jí, obloženou mísu doma takhle levně nepořídíš, Machové mlčí, mladší stroze, starší pobaveně, a já jsem zase zpátky u Karolíny. Připadám si jako pedofil, ale co se dá dělat, přece vím, jak to všechno bude dál. Bude to trvat ještě mnoho roků, než se spolu jednou večer zavřeme do pokoje číslo dvacet, ale proč bych se neměl těšit už teď? Koneckonců už zanedlouho, jen za pár krátkých let vyrazíme na Boudu Na pláni, úplně sami, bude na nás pršet a bude to navždy nejsilnější zážitek mého života, vidím černé manšestráky a slyším Rottrovou, nikdy nebude déšť voňavější, asi se mi něco děje s obličejem, Yveta spolkne chleba a pošeptá napij se! mně to taky pomohlo!</p>
			<p class="T2">Sáhnu po lesní směsi, i když by to chtělo spíš panáka. Spustit oči z Karolínky nedokážu, ale Yveta mi tentokrát neřekne, že slintám, naopak mě něžně pohladí po předloktí. Najednou se Karolína vzdálí, kamera zabere celek a zvukař mírně přidá na síle. Soubor několika sextet či kvartet rozsazených kolem jednotlivých stolů zřetelně postrádá dirigenta. Příbory cinkáme zcela arytmicky, dynamika je nahodilá a každý se soustředí pouze na svůj part. Já jediný teď vnímám celý orchestr. Občas zaslechnu svého otce, občas vypískne Karolína, občas paní Buřivalová. Hráči mají ve tváři soustředění, otcové přežvykují a matky se kromě toho snaží zorientovat děti, pokud se zrovna ztratily v notách.</p>
			<p class="T2">Z dálky se dívám do tváře panu Knotovi a hlavně tátovi. Píše se rok sedmdesát jedna. Všechno, co bude mé rodiče trápit příštích dvacet let, teprve začíná. Karlovka se stane jediným místem, které jim poskytne klid a přátele. Procházkovi a Zapletalovi už dnes sedí nedaleko a během příštích let si k některému z okolních stolů přisednou Kroupovi, Faškovi, Honzíkovi, Novotní. Od jiného stolu sice zničehonic vstane dirigent Weissmann a už se nevrátí, ale ostatní přátelé tátovi zůstanou. Blízcí a důvěrní, době navzdory.</p>
			<p class="T2">Aspoň jednoho takového kdybych dnes měl, napadlo mě.</p>
			<p class="T3a">2</p>
			<p class="T1">Pátek 22. 7. 1977</p>
			<p class="T1"><span class="italic _idGenCharOverride-2">Po večeři jsme se v dobré náladě sešli u krbu. Ještě ani nebyly všechny skleničky na stole, když kolegu Faška napadlo koupit u Franty pohlednici Karlovy boudy a napsat společný pozdrav Weissmannovi do Londýna.</span></p>
			<p class="T2"><span class="italic _idGenCharOverride-2">„Dneska bez dam?“ zeptal se Franta.</span></p>
			<p class="T2"><span class="italic _idGenCharOverride-2">„Šly na televizi,“ odpověděl Milan.</span></p>
			<p class="T2"><span class="italic _idGenCharOverride-2">„Všechny?“</span></p>
			<p class="T2"><span class="italic _idGenCharOverride-2">„Všechny.“</span></p>
			<p class="T2"><span class="italic _idGenCharOverride-2">„Ani nevím, co dávají…“</span></p>
			<p class="T2"><span class="italic _idGenCharOverride-2">„Určitě něco něžného,“ pravil Šnajdr a zasmál se svým kašlavým smíchem.</span></p>
			<p class="T2"><span class="italic _idGenCharOverride-2">Franta dolil do poslední skleničky, zeptal se, na čí účet má zapsat první dvě lahve (podělili se Láďa s Milanem), a vrátil se do kuchyně pro pohlednici. Richardovu adresu Faško znal, jen nevěděl jistě, jestli ještě platí. Na Hlasu Ameriky ani z Londýna prý už o něm dlouho nemluvili.</span></p>
			<p class="T2"><span class="italic _idGenCharOverride-2">„A co mu chcete psát?“ zeptal se Milan.</span></p>
			<p class="T2"><span class="italic _idGenCharOverride-2">Faško pokrčil rameny. „Cokoli. Třeba ho potěší, že jsme si na něj vzpomněli, ne?“</span></p>
			<p class="T2"><span class="italic _idGenCharOverride-2">„A není to nebezpečné?“ poznamenal Láďa.</span></p>
			<p class="T2"><span class="italic _idGenCharOverride-2">Faško mu odpověděl, že nic osobního nebo důvěrného nebudeme riskovat. A že jestli se mají vejít všechny podpisy, pak na nějakou slohovou práci stejně nemáme místo.</span></p>
			<p class="T2"><span class="italic _idGenCharOverride-2">„Napiš, že ho zdravíme ze země, kde i zítra bude znamenat včera,“ navrhl jsem. Kolegové se zasmáli. Kromě Šnajdra.</span></p>
			<p class="T2"><span class="italic _idGenCharOverride-2">„Kdepak! Napiš: Ke geniálně vymyšlenýmu útěku gratulují kamarádi z Karlovky, který jsi zapomněl vzít s sebou. To ho potěší určitě!“ Mirek je letos podrážděný a agresivní.</span></p>
			<p class="T2"><span class="italic _idGenCharOverride-2">„Nech toho,“ okřikl ho Faško. „Copak by se zrovna tobě žilo líp, kdyby tady zůstal?“</span></p>
			<p class="T2"><span class="italic _idGenCharOverride-2">Šnajdr se místo odpovědi napil a Faško začal psát. Ve vzduchu jsem ucítil jakési napětí. Faško je zatím nevnímal. Psal, dopsal a podal mi pohlednici. Zběžně jsem přelouskal stručný text a převzal od Faška propisku.</span></p>
			<p class="T2"><span class="italic _idGenCharOverride-2">„Přečti to nahlas, Josef,“ vybídl mě Procházka.</span></p>
			<p class="T2"><span class="italic _idGenCharOverride-2">„Milý Richarde,“ četl jsem, „sešli jsme se jako každý rok na Karlově boudě, sedíme u</span> <span class="italic _idGenCharOverride-2">krbu, popíjíme červené a vzpomínáme na Tebe a na naše poslední setkání tady…“</span></p>
			<p class="T2"><span class="italic _idGenCharOverride-2">Milan zavrtěl hlavou. „Takhle bych to radši nepsal,“ namítl. „Vzpomínáme na naše poslední setkání… To by vypadalo, že jsme tenkrát věděli, co chystá.“</span></p>
			<p class="T2"><span class="italic _idGenCharOverride-2">„Myslíš?“</span></p>
			<p class="T2"><span class="italic _idGenCharOverride-2">„Na to je paragraf, kamaráde,“ znalecky se uchechtl Šnajdr. „Věděl, ale nepověděl, copak to neznáš? Za to můžeš jít natvrdo do báně!“</span></p>
			<p class="T2"><span class="italic _idGenCharOverride-2">„Nepřeháněj, prosím tě…“ ohradil se Faško.</span></p>
			<p class="T2"><span class="italic _idGenCharOverride-2">„Natvrdo asi ne,“ zareagoval Milan. „Ale přesto bych byl opatrnější.“</span></p>
			<p class="T2"><span class="italic _idGenCharOverride-2">„Tak to mám škrtnout?“</span></p>
			<p class="T2"><span class="italic _idGenCharOverride-2">„Škrtnout nestačí! Určitě mají nějaký stroje, kterejma by to přečetli,“ pravil Šnajdr.</span></p>
			<p class="T2"><span class="italic _idGenCharOverride-2">„Zbláznil ses? Proč by takhle složitě studovali obyčejnej lístek z dovolené?“ Faško si myslel své, ale vstal a vypravil se za Františkem pro novou pohlednici. Potom se vrátil, posadil se a díval se na nás, jako by očekával, že mu budeme diktovat.</span></p>
			<p class="T2"><span class="italic _idGenCharOverride-2">Všichni ovšem mlčeli. „Tak napiš něco obyčejného! Třeba: Srdečný pozdrav z Karlovky posílají…“ po chvíli rozpačitě navrhl Vráťa Novotný.</span></p>
			<p class="T2"><span class="italic _idGenCharOverride-2">Faško začal psát.</span></p>
			<p class="T2"><span class="italic _idGenCharOverride-2">„A to se máme podepsat plnými jmény?“ zeptal se kolega Zapletal.</span></p>
			<p class="T2"><span class="italic _idGenCharOverride-2">„A falešnými, nebo pravými?“ řekl Šnajdr a rozchechtal se.</span></p>
			<p class="T2"><span class="italic _idGenCharOverride-2">„Myslím, že měnit jména by nemělo smysl,“ odpověděl mu s vážnou tváří Milan. „Ale křestní by měla stačit, příjmení se tam beztak nevejdou.“</span></p>
			<p class="T2"><span class="italic _idGenCharOverride-2">„Jestli myslíš, že tě křestní jméno ochrání před důsledky, tak si to nemysli,“ pravil Šnajdr. Popíjel už před večeří a bylo jasné, že chce provokovat.</span></p>
			<p class="T2"><span class="italic _idGenCharOverride-2">„Lidi, neblázněte,“ pravil mírně zaskočený Vráťa. „Poslat pozdrav z hor snad ještě můžeme, ne? Za to se nezavírá!“</span></p>
			<p class="T2"><span class="italic _idGenCharOverride-2">Řekl jsem jim, že Jiřina si s bratrem běžně dopisuje a žádný trest ji za to nestihl. Dokonce i zimní pohlednice z Labské boudy došla loni v létě do Kanady bez problémů.</span></p>
			<p class="T2"><span class="italic _idGenCharOverride-2">„Nikdy nevíš, kdy se to stane,“ ušklíbl se Milan.</span></p>
			<p class="T2"><span class="italic _idGenCharOverride-2">„Tak to napíšeme anglicky,“ navrhl Faško poťouchle. „To by moje žena určitě dala dohromady. Best wishes, nebo jak se to píše…“</span></p>
			<p class="T2"><span class="italic _idGenCharOverride-2">„Výbornej nápad!“ Šnajdr se přestal ovládat a začal se smát. „Ale jak ty podpisy přeložíme? Jak se řekne anglicky Faško? A Knot? Máte někdo slovník?“ Všiml jsem si, že už ani nečeká, až mu někdo dolije, a obsluhuje se sám.</span></p>
			<p class="T2"><span class="italic _idGenCharOverride-2">„Tak tam podepíšeme Kroupu!“ napadlo kohosi. „Tomu už ublížit nemůžou. Podepíšeme se Antonín Kroupa s přáteli.“</span></p>
			<p class="T2"><span class="italic _idGenCharOverride-2">Šnajdr smíchy slzel.</span></p>
			<p class="T2"><span class="italic _idGenCharOverride-2">„To myslíte vážně?“ Vráťa Novotný se naopak nesmál vůbec.</span></p>
			<p class="T2"><span class="italic _idGenCharOverride-2">Zdálo se mi, že je opravdu nejvyšší čas tuto stále trapnější debatu ukončit. „Možná bude lepší nic nepsat a neposílat,“ navrhl jsem. „Časy jsou horší, než byly loni, a jestli se na to necítíme, tak to nedělejme.“</span></p>
			<p class="T2"><span class="italic _idGenCharOverride-2">Šnajdr jako by mě neslyšel. „Franto! Fašoun se zase upsal. Potřebovali bychom ještě jednu pohlednici. Na mě, jo? A ty mi dej psadlo,“ obrátil se k Faškovi. „Já to vymyslím.“</span></p>
			<p class="T2"><span class="italic _idGenCharOverride-2">František přinesl další pohlednici, otrávený Faško podal Šnajdrovi pero a Mirek začal psát. „Maestro! Pevně věříme, že Vás v Londýně netrápí hlad a nouze a že vás královna Alžběta nevykořisťuje nad rámec britských zákonů. My zde i po vašem odchodu pokračujeme v budování rozvinuté socialistické společnosti, a to i přes obtíže způsobené všemi ztroskotanci, samozvanci a jinými kriminálními živly…“</span></p>
			<p class="T2"><span class="italic _idGenCharOverride-2">„To tam opravdu píšeš, Miroslave?“ skočil mu do řeči Procházka.</span></p>
			<p class="T2"><span class="italic _idGenCharOverride-2">„Jasně, Ladislave,“ chechtal se Šnajdr. „Máš snad lepší nápad?“</span></p>
			<p class="T2"><span class="italic _idGenCharOverride-2">„A ty si myslíš, že se pod to podepíšu?“</span></p>
			<p class="T2"><span class="italic _idGenCharOverride-2">„A proč by ses nepodepsal? Ty se přece každou chvíli pod něco podepíšeš!“</span></p>
			<p class="T2"><span class="italic _idGenCharOverride-2">Láďa vykulil oči. „Co tím chceš říct?“</span></p>
			<p class="T2"><span class="italic _idGenCharOverride-2">„Našel jsem tě v Ruďáku pod takovým statečným prohlášením! Prý Za nové tvůrčí činy! Ne že by mě to překvapilo, ale…“</span></p>
			<p class="T2"><span class="italic _idGenCharOverride-2">Procházkovy ostré rysy ve vteřině ztuhly. „To přece podepsali všichni. Ty ne?“</span></p>
			<p class="T2"><span class="italic _idGenCharOverride-2">„Ne, já ne!“ tlumeně vykřikl Šnajdr. „Představ si to! Já ne!“</span></p>
			<p class="T2"><span class="italic _idGenCharOverride-2">„Tak tos byl ze všech kapel jedinej,“ ušklíbl se Láďa.</span></p>
			<p class="T2"><span class="italic _idGenCharOverride-2">„To jsem teda nebyl! Ani chlapi ze Závětří to nepodepsali! Jedinej z nich se pod to nepodškráb! Jenom ty, kamaráde. Přelouskal jsem to pečlivě. Podpis za podpisem!“</span></p>
			<p class="T2"><span class="italic _idGenCharOverride-2">Protože na naše jména bylo i Rudé právo malé a závětrovskou Rovnost si Mirek v Ústí nekoupí. V divadle to udělali jednoduše. Svolali schůzi, pohovořili o zkrachovaných existencích, přečetli prohlášení plné výhrůžek a odhodlání, přiložili k němu prezenční listinu a</span> <span class="italic _idGenCharOverride-2">obojí poslali na ká vé.</span></p>
			<p class="T2"><span class="italic _idGenCharOverride-2">Nechtěl jsem v tom Láďu nechat.</span></p>
			<p class="T2"><span class="italic _idGenCharOverride-2">„Ty taky, Josef?“ užasl Šnajdr okázale. „A vy?“ obrátil se na Novotného a na Zapletala.</span></p>
			<p class="T2"><span class="italic _idGenCharOverride-2">Mojmír pokrčil rameny, Vráťa kývl.</span></p>
			<p class="T2"><span class="italic _idGenCharOverride-2">„No to jste teda hrdinové!“ Vypadal upřímně znechuceně.</span></p>
			<p class="T2"><span class="italic _idGenCharOverride-2">„A jak ty ses z toho vyvlíkl?“ zeptal se Vráťa.</span></p>
			<p class="T2"><span class="italic _idGenCharOverride-2">„Jak? Byl jsem nemocnej! Vážně nemocnej!“ pravil Šnajdr důležitě. „Čtrnáct dní ve špitále, než bylo jistý, že je všechno podepsáno a odesláno.“ A znovu se začal smát.</span></p>
			<p class="T2"><span class="italic _idGenCharOverride-2">„Tak to jsi stejnej hrdina jako já,“ usadil ho Faško. „Manželka má v nemocnici spoustu kolegů. Takže mě chytly ledviny. Původně to měl být žlučník, ale na chirurgii zrovna přivezli nějakej záchvat a volno pak měli už jen na urologii!“</span></p>
			<p class="T2"><span class="italic _idGenCharOverride-2">„Každej má známý doktory, Fašoune! Nejen my dva. Každej! Kdo jen trochu chtěl, mohl se tomu vyhnout!“</span></p>
			<p class="T2"><span class="italic _idGenCharOverride-2">„A tomu říkáš statečnost?“ Láďa projevil svůj vztek nad Šnajdrovým útokem otevřeněji, než bych čekal.</span></p>
			<p class="T2"><span class="italic _idGenCharOverride-2">„Statečnost možná ne. Ale aspoň se do dějin nezapíšu jako kolaborant!“</span></p>
			<p class="T2"><span class="italic _idGenCharOverride-2">„Nepřeháněj, Mirku,“ pokusil se zasáhnout Milan.</span></p>
			<p class="T2"><span class="italic _idGenCharOverride-2">Bohužel marně. Jindy distingovaný Procházka ztratil sebekontrolu. „Ty? Ty se do dějin zapíšeš jako ubožák a ožralec! Cos kdy dokázal, prosím tě? A cos vůbec kdy </span>chtěl<span class="italic _idGenCharOverride-2"> </span>dokázat<span class="italic _idGenCharOverride-2">? Pořád dokolečka jen brečíš, jak ses v Ústí zahrabal a jak ti každej ubližuje. A ještě vyrýváš na Weissmanna, kterej na rozdíl od tebe něco umí. Kdyby nezdrhl, tak zůstane nadosmrti v Závětří nebo v nějaký jiný prdeli! Jenže on zdrhl a to mu sám velký Šnajdr neodpustí. Jako by se tě Richard prosil, ty kašpare!“ Málem si uplivl.</span></p>
			<p class="T2"><span class="italic _idGenCharOverride-2">„Drž hubu,“ říhl Šnajdr.</span></p>
			<p class="T2"><span class="italic _idGenCharOverride-2">Procházka neposlechl. „Ve skutečnosti je ti jedno, že Weissmann utek. Tobě vadí, že něco dokázal a ještě dokáže! On se takhle mladej prosadil ve světě, ale jen proto, že našel odvahu utýct. A tak to dneska je. Buď zdrhneš, nebo podepisuješ prohlášení v Ruďáku, jiná možnost není, a když jedno z toho neuděláš, tak ti život proteče mezi prstama a žádnej druhej od pánaboha nedostaneš. Ty se dojímáš sám nad sebou, jakej jsi hrdina, ale radši se každej večer ožereš, než bys dělal něco, co má smysl!“</span></p>
			<p class="T2"><span class="italic _idGenCharOverride-2">„To je přesně ono!“ zvýšil hlas i Šnajdr. „Dělat něco, co má smysl! Jenže tohle umění ovládáš akorát ty a tobě podobní! Podepsat ty žvásty v novinách, to mělo velkej smysl, o tom nikdo nepochybujte! Pán bude totiž v Pražské koncertmajstrem, jestli to nevíte! Nejmíň od tří lidí jsem slyšel, jak se na to třeseš! Ale něco ti povím: stokrát můžeš být koncertní mistr, stokrát mě tady můžeš urážet, ale já se na rozdíl od tebe můžu každý ráno podívat do zrcadla a nepobliju se!“</span></p>
			<p class="T2"><span class="italic _idGenCharOverride-2">„A kolikrát se v tom zrcadle vidíš? Nejmíň dvakrát, viď? Nebo vždycky do rána vystřízlivíš? Nakonec se kamaráde beztak pobliješ, protože chlastáš od rána do noci, a je úplně jedno, jestli zrovna stojíš před zrcadlem nebo klečíš na hajzlu!“</span></p>
			<p class="T2"><span class="italic _idGenCharOverride-2">Znám Láďu přes dvacet let, ale nepamatuji se, že by kdy takto otevřeně projevil jakýkoli názor na cokoli. Šnajdr trefil citlivé místo. Láďa už zamlada kráčel za každým cílem trpělivě a důsledně a veřejná opatrnost byla samozřejmou podmínkou. Od té doby zvyky nezměnil. Už jsme tady společně skoro týden, několikrát jsme spolu mluvili, věřil jsem, že otevřeně, ale že má být koncertním mistrem, to mi neřekl. Zvláštní. Ovšem jestli je teď mezi námi nějaký práskač, pak z něho koncertmajstr tak jako tak nebude.</span></p>
			<p class="T2"><span class="italic _idGenCharOverride-2">Šnajdr se nadechl a zkusil vstát, jenže právě v tu chvíli ho definitivně přemohly vypité hektolitry. Mlčky a ztěžka dosedl zpět na židli, vzal rozepsanou pohlednici, roztrhl ji a obě půlky teatrálně odhodil za sebe na koberec.</span></p>
			<p class="T2"><span class="italic _idGenCharOverride-2">Láďa ovšem neměl dost. „Když jsi takovej hrdina, Mirku, tak proč rovnou nepodepíšeš Chartu? To by bylo aspoň hrdinství, ne? Jenže s tím by toho ti tvoji doktoři už moc nenadělali. To už bys nesl následky sám a osobně. A to ty nedokážeš. Ty se akorát schováš za bílý pláště a pak urážíš ostatní!“</span></p>
			<p class="T2"><span class="italic _idGenCharOverride-2">„Nechte toho, sakra!“ vykřikl Milan. „Už dost! Vůbec nevíte, o čem mluvíte!“</span></p>
			<p class="T2"><span class="italic _idGenCharOverride-2">Procházka se zarazil. Možná si i v tom ajfru stihl uvědomit, že v Milanově přítomnosti bychom měli mlčet všichni.</span></p>
			<p class="T2"><span class="italic _idGenCharOverride-2">„Tys ji podepsal?“ zeptal se Faško.</span></p>
			<p class="T2"><span class="italic _idGenCharOverride-2">„A kterou máš na mysli? Chartu, nebo antichartu?“ usmál se Milan kysele. „Nepodepsal jsem nic. Antichartu mi nikdo nenabídl, takové věci se od občanů třetí kategorie nežádají. Ale Chartu jsem taky nepodepsal. A nepodepíšu! Jednak mám k těm lidem dost výhrad a jednak… Kdysi jsem jednomu takovýmu dobrodruhovi naletěl, ale to bylo poprvé a</span> <span class="italic _idGenCharOverride-2">naposled. Těmhle už nenaletím!“</span></p>
			<p class="T2"><span class="italic _idGenCharOverride-2">„Copak jsou to podvodníci, že se bojíš, abys nenaletěl? Copak Toni byl podvodník?“ ujelo mi. Ostatní zaraženě mlčeli.</span></p>
			<p class="T2"><span class="italic _idGenCharOverride-2">„Podvodníci to nejsou. Jenom dobrodruzi. To ale úplně stačí, aby ti zničili život. Prostě…“ zpomalil, „je to dobrá myšlenka… lidský práva… to jistě… ale chytili se toho lidi, ke kterým nemám důvěru. Já do té party nechci patřit…“</span></p>
			<p class="T2"><span class="italic _idGenCharOverride-2">Už mu vůbec nerozumím. Od chvíle, kdy mi přiznal, jak to bylo doopravdy s Tonim Borowitschkou, jsem se několikrát marně pokusil zavést s ním nějaký osobnější rozhovor. Pokaždé mě odbyl, jako by se mnou vůbec nechtěl mluvit. Nebo nanejvýš o baletkách. Co mu vadí na chartistech, to opravdu neuhodnu. Mně na nich vadí bývalí komunisti. Ale Milanovi?! Ještě loni bych se ho na to možná zeptal. Dnes už je mi to jedno. Prostě k nim nechce patřit, dobrá. Třeba se bojí stejně jako já.</span></p>
			<p class="T2"><span class="italic _idGenCharOverride-2">„A kromě toho, Mirku,“ obrátil se ke Šnajdrovi, „abys to věděl… Prvního září mám nastoupit do knihovny, představ si to! Do univerzitní! Do tepla, chápeš? Taky mi budeš vyčítat kariérismus? Každej máme opravdu jen jeden život, víš? Letos mi bylo padesát, já už nemám věk na statečnost. Už jsem zaplatil dost. Teď chci jenom ve zdraví dožít, chápeš?“</span></p>
			<p class="T2"><span class="italic _idGenCharOverride-2">„Já jsem přece nemluvil o tobě…“ zabrblal Šnajdr unaveným basem.</span></p>
			<p class="T2"><span class="italic _idGenCharOverride-2">„Ale mluvil… O mně, nebo o komkoli… Jestli má Láďa sedět v Pražské na první židli, určitě tím nikomu neublíží. A orchestru to prospěje. Tak proč mu to vyčítáš? Kdybych si tehdy mohl vybrat, taky radši zůstanu v divadle… a kdoví jestli bych teď vesele nepodepisoval anticharty, jak říkal Láďa…“</span></p>
			<p class="T2"><span class="italic _idGenCharOverride-2">Bylo ticho. Všem postupně docházelo, jak silné alibi každému z nás Milan právě poskytl.</span></p>
			<p class="T2"><span class="italic _idGenCharOverride-2">Přesto se nikomu neulevilo.</span></p>
			<p class="T2"><span class="italic _idGenCharOverride-2">„Psát Weissmannovi je pitomost,“ pokračoval. „Josef to vystihl, já se na to opravdu necítím. A když si vlastně ani nejsme jistí adresou…? Možná bychom Richardovi udělali radost, ale kromě toho na sebe zbytečně upozorníme. Za pohlednici nás nezavřou… ale jakmile si kohokoli z vás jednou všimnou, tak počítejte s tím, že vás přinejmenším chytnou za rukáv… a třeba už nepustí.“</span></p>
			<p class="T2"><span class="italic _idGenCharOverride-2">Stále bylo ticho. Dlouhé ticho.</span></p>
			<p class="T2"><span class="italic _idGenCharOverride-2">„Zrovna od tebe bych takový slova nečekal,“ pravil nakonec Šnajdr překvapivě střízlivým tónem.</span></p>
			<p class="T2"><span class="italic _idGenCharOverride-2">Opovržení nebylo možné přeslechnout.</span></p>
			<p class="T2"><span class="italic _idGenCharOverride-2">„Protože vůbec nevíš, jak to chodí,“ suše odpověděl Milan.</span></p>
			<p class="T2"><span class="italic _idGenCharOverride-2">Opovržení nebylo možné přeslechnout.</span></p>
			<p class="T2"><span class="italic _idGenCharOverride-2">Faško vstal a zaklepal na dveře kuchyně.</span></p>
			<p class="T2"><span class="italic _idGenCharOverride-2">Franta mu otevřel, čistou pohlednici už držel v ruce.</span></p>
			<p class="T2"><span class="italic _idGenCharOverride-2">Faško se vrátil a usedl ke stolu. Srdečný pozdrav z Karlovky posílají. Potom se čitelně a plným jménem podepsal a pohlednici položil doprostřed stolu.</span></p>
			<p class="T2"><span class="italic _idGenCharOverride-2">Strašně jsem se styděl.</span></p>
			<p class="T3a">3</p>
			<p class="T1">Šest schodů, které je zapotřebí zdolat při vstupu do léčebny, si maminka rozdělí napůl. První tři zdolá rychle, druhou půlku po jednom a s krátkými přestávkami. Není nemocná, není ani tak stará. Je vyčerpaná, téměř nespí, nemůže jíst. Ještě si na novou situaci nezvykla. Nová situace trvá už čtvrtý měsíc. Už čtvrtý měsíc téměř nespí a nemůže jíst.</p>
			<p class="T2">V umělém spánku otce drželi pár dnů, jenže k tomu, aby se z něho probral, potřeboval další dva týdny. První návštěva byla tristní: přes přístroje namačkané po obou stranách postele jsme se k němu nemohli dostat a museli jsme se dívat ode dveří. Hadičky do nosu a k ústům, hadičky do žil, dialýza, a to ještě nevíme, jak dopadla játra, pravil lékař. Druhý den totéž pravil jiný lékař a třetí den blonďatá lékařka. Maminka zapomněla v autě tašku s bonboniérou a kávou. Pláče, protože netuší, jak otci pomoci, napadla ji jen bonboniéra pro sestřičky a teď neví, jestli se s ní bude moci vrátit. Proniknout k pacientovi v tomto stavu totiž není snadné, střeží ho mnoho hlídačů v bílých pláštích. Pronikli jsme a teď tu zbytečně překážíme. Personál je naštěstí tolerantní. „Občas hýbe rukou,“ řekne po dalších několika dnech sestřička, mladík u monitorů ale skepticky pokrčí rameny. Máma se nasytila nadějí, hochova gesta si nevšimla a my se ho na nic neptáme.</p>
			<p class="T2">Potom pootevřel oči a začal pohybovat ústy. Slyšet nebylo nic. „Víš, kdo jsem? Poznáš mě?“ ptala se máma. Přivřel oči. Ví, poznal. Po dalším dnu se začaly probouzet hlasivky, ale artikulovat nedokázal. Dusno, přítmí, napětí, maminka překonávající fyzickou potřebu plakat. Do toho otcovo nebývale energické zasténání. Vzpomněl jsem si na skřeky Luďka Soboty ve veselé scénce o dopisech diváků. Zatnul jsem zuby. Máma zadržuje hysterický pláč, já hysterický smích. Jsme na tom stejně.</p>
			<p class="T2">Brácha jezdí každou neděli. Má to z Varšavy daleko. Někdy do pondělka přespí u našich. Teda u mámy.</p>
			<p class="T2">Po třech týdnech máma tátovi konečně porozumí. Y ay eá! Aou! Zkouší to znovu, potom potřetí, abych porozuměl i já. Marně, maminka musí překládat. „Byl tady Lesák! Za mnou!“</p>
			<p class="T2">„Ale to není možné, kde ten by se tady vzal!“</p>
			<p class="T2">„Y ay! Už podruhé!“</p>
			<p class="T2">Přízrak dirigenta, který otci ztrpčoval život v prvních letech po srpnu, jako by náhle obživl. A byl to určitě jen přízrak. Dirigent sám se tu objevit nemohl. Zemřel jen pár dnů po sedmnáctém listopadu na následky mozkové příhody. Dávno jsme na něho všichni zapomněli, jenže teď ho tátovi přinesla zpátky jiná mozková příhoda. Ta jeho.</p>
			<p class="T2">Jiné zase odnesla. Z Jakuba a Veroniky si v prvních dnech po probuzení nevybavil ani jména.</p>
			<p class="T2">Na geriatrii městského špitálu ho převezli po dalším týdnu. Chování zdejšího personálu v nás vyvolávalo těžší deprese než tátův stav. A v něm zřejmě také. Ležel, hleděl, přestal se snažit o jakoukoli komunikaci. Řekl dvě věty, každou jindy. Měli jste mě nechat umřít. A toho Lesáka mi sem už nepouštějte.</p>
			<p class="T2">Při první návštěvě v nečekaně důstojné předměstské léčebně dlouhodobě nemocných, kam se nám ho po dalších dvou týdnech podařilo umístit, vypadal svěží. Usmíval se, vděčně snědl všechno, co máma přinesla, poptal se na Veroniku i na Jakuba, potom prstem ukázal na šroub v noze stolu a řekl: „Vidíš? Tereziánský čtvrttolar!“</p>
			<p class="T2">Rozuměl jsem, ale nepochopil. „Jako že je stejně velkej?“</p>
			<p class="T2">„Ale ne, to je přece on! Tereziánský čtvrttolar!“</p>
			<p class="T2">„Tohle?“</p>
			<p class="T2">„Copak ho nevidíš?“</p>
			<p class="T2">Kdesi jsem četl, že pokud chceme ještě něco zachránit, pak je nutno v takových situacích s pacientem bojovat. „Není to žádnej tolar. Je to šroub s ozdobnou hlavičkou,“ řekl jsem.</p>
			<p class="T2">Zavrtěl hlavou. „Kdepak tolar. Je to čtvrttolar. Zeptej se Lesáka, až večer přijde. On ho taky poznal.“</p>
			<p class="T2">Sklapl jsem.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Letním vedrům dokázal odolávat. Na erárním vozíku jsme ho každé odpoledne vyvezli na zahradu léčebny, snědl ovoce, pudink anebo zalitý krupicový svítek, vypil malou láhev koly. Jakmile se posilnil, postavili jsme ho se sestřičkami na nohy a on s hůlkou obešel stůl. Potom jednou pršelo, podruhé jsme zapomněli hůl v pokoji a nikomu se pro ni nechtělo, potom se ochladilo. Přestal chodit s holí, dvakrát nebo třikrát ho opřeli do chodítka. Počtvrté už se v něm neudržel.</p>
			<p class="T2">Od té doby tráví hodinu naší návštěvy na vozíku. Zbylých třiadvacet v posteli.</p>
			<p class="T2">Aspoň bychom mu měli sehnat logopedku, napadlo mě. Vašek to přece po mrtvici taky rozmluvil!</p>
			<p class="T2">Máma zdolala šestý schod a posadila se na lavici. Počká, než ze suterénu přivezu erární vozík. Potom na něj naloží tašku s teplou večeří, kterou trpělivě připravuje na každou návštěvu, aby, jak říká, tátovi zpřítomnila domov. Sestřičky mu ji večer ohřejí a naservírují.</p>
			<p class="T2">Přijíždím s vozíkem. Z plastových pytlíků visících na bocích postelí sestřičky právě stáčejí moč pacientů do zelených kýblů. Nelze je přehlédnout ani přeslechnout. „Teď na mě nesahejte, dědo, teď musím vynést ty vaše chcanky.“ Chodí dvě, nemohoucích pacientů je tu moc. Jsme v oddělení nadstandard, toaleta v každém pokoji.</p>
			<p class="T2">Málokdo ji umí použít.</p>
			<p class="T2">Stydím se zacpat si nos.</p>
			<p class="T3a">4</p>
			<p class="T1">Byla středa, blížil se večer, slunce ještě svítilo, ale už jen v dálce a přes červené stínítko. Maminky dávno odvelely děti pod sprchu (ano, vzpomněl jsem si, středeční odpoledne bývalo vždycky kratší) a já jsem věděl, že mi zbývá jen dnešek a zítřek.</p>
			<p class="T2">Yveta nenaléhala. Do pondělního rána se probudila v melancholické náladě, která ji už neopustila. Nepovzbudil ji ani nákup historických kostýmů v Budoucnosti, ani včerejší výlet ke Sněžným jamám se zastávkou u jukeboxu na Martinovce. U toho, který mohl být náš. A ještě může. Dnes dopoledne jsem ji vzal do Bufetu Labe na čokoládu se šlehačkou, ale slabý úsměv jsem zahlédl až pod slzami. V jídelně téměř nevstupovala ani do společensky povinného dialogu s Machovými. Večer zhasla dřív, než jsem se stihl umýt. Včera i předevčírem. Naplno se rozplakala jen jednou, to když v pondělí v poledne zahlédla, jak paní Knotová před dosud zavřenými dveřmi jídelny k sobě z nějakého důvodu náhle přitiskla kluka v nevzhledných šedohnědých kalhotách s ostrými puky. Občas se podívala směrem ke stolu, kde seděla naše rodina s oběma Knotovými, ale žádné emoce už s ní necvičily. Kdy a jestli vůbec se pokusím strejdánka uchránit před ním samotným, nechala na mně. Vzdala to.</p>
			<p class="T2">Maminka se u našeho stolu objevila v pondělí. Nevím, proč nepřijela už v neděli s námi ostatními, tahle informace v mé paměti uložena nebyla. Že by se něco stalo s babičkou? V mé paměti nezůstal ani mámin světlý froté župan s květinovými vzory, ve kterém se po obědě přišla opalovat k pískovišti, na němž se chlapeček v krátkém tričku a trenýrkách předváděl před holčičkou v modrooranžově pruhovaných šatičkách. Bohužel jsem se nemohl posadit do lehátka jako naši nebo Knotovi a dívat se zavřenýma očima do slunce. Pohled na Karolínu mě příliš přitahoval. Zato kluk v krátkém tričku a trenýrkách mě od pískoviště nekompromisně odháněl. Nikdy jsem se na sebe nedíval do zrcadla rád, a takové zrcadlo, jaké je teď přede mnou, nemají ani na Petříně. Navíc mě tu všichni stále po očku pozorují. Nevědí, kdo jsem, odkud jsem, kde hraju nebo kde učím. Vědět by chtěli, ale do řeči se kvůli tomu nedávají. Není na to doba.</p>
			<p class="T2">Yvetě se po sprše nechtělo z chaty, ale já jsem se ještě před večeří alespoň na pár minut vypravil pozorovat protější louku se všemi rozsvícenými i zhasnutými boudami. Na to totiž musím být sám.</p>
			<p class="T2">Pak se to stalo rychle. Vyšel jsem před chatu, strejdánek stál před palácem se zapálenou cigaretou. I on si mě hned všiml. Zatvářil se vstřícně a přátelsky, a dokonce se pokusil o nějakou nezávaznou konverzaci. Jenže já měl na srdci něco důležitějšího. Nepočkal jsem, až svou promluvu dokončí.</p>
			<p class="T2">„Dobře mě poslouchejte, pane Knote. Ale opravdu dobře…“ Zarazil jsem se. Najednou mi chybělo správné první slovo.</p>
			<p class="T2">„Prosím?“ pravil udiveně, ale stále ještě přátelsky.</p>
			<p class="T2">„Jednou, nejspíš už velmi brzy za vámi přijdou a budou chtít, abyste jim to podepsal. Nevím, s čím přesně přijdou, jakou záminku si najdou a co všechno po vás budou chtít, ale za žádnou cenu nic nepodepisujte. Rozumíte? Nikdy a nic! Protože jinak vás…“</p>
			<p class="T2">„Tak okamžik, mladý muži,“ pravil pevně a mnohem silnějším hlasem, než na jaký jsem se zmohl já. „Nevím sice, odkud znáte moje jméno, protože si nevzpomínám, že by nás někdy někdo představil. Ale přesto vám odpovím. Už jsem jednou cosi podepsal a zrovna teď za to docela tvrdě platím, což vy zřejmě dobře víte. Na druhé straně se i v této zemi chci cítit jako svobodný člověk, takže o tom, kdy a co podepíšu, se rozhodnu sám. Já sám, rozumíte?“</p>
			<p class="T2">„Právě proto, abyste se mohl cítit…“</p>
			<p class="T2">„To je všechno,“ řekl důrazně a otočil se k houpačce, z níž se za našimi zády právě zvedala jeho žena. Nevšiml jsem si jí, zato ona viděla celou scénu oranžovým sluncem umělecky nasvícenou. Chyba. Do dějin bychom měli zasahovat beze svědků.</p>
			<p class="T2">„Je to mnohem důležitější, než si myslíte,“ zkusil jsem to ještě jednou. „Jestli jim to podepíšete, čeká vás…“</p>
			<p class="T2">„Neslyšel jste manžela?“</p>
			<p class="T2">Podíval jsem se jí do očí. Unavený, ale pevný pohled. Nepláče. Zatím ne. Rozpláče se až v Králově Poli v kavárně. „Umíš výborně psát, Pavlíku. Mohl bys napsat článek na Milanovu obhajobu…“</p>
			<p class="T2">Vykročili k chatě.</p>
			<p class="T2"><span class="italic _idGenCharOverride-2">To všechno dávno zažil svět / Těžko přidáš svých pár vět / Jenom dávný city…</span></p>
			<p class="T2">Právě mi došlo, o čem ta písnička je.</p>
			<p class="T2">Vzchopil jsem se.</p>
			<p class="T2">„Počkejte, sakra!“ vykřikl jsem a třemi kroky jsem je doběhl. „Musíte si na ně dát pozor!“</p>
			<p class="T2">Zastavil se. „Pozor si dám, o tom nepochybujte. Ale zřejmě nejste přesně informován,“ ztlumil hlas. „Ze strany jste mě vyhodili loni a z práce letos. Takže teď už nemáte odkud. Rozumíte?“</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Dojedl jsem a dopíjel limonádu. Tonik nevedou, kolu si večer nedávám. Máma sedí tři stoly ode mě, určitě by si všimla.</p>
			<p class="T2">Kdykoli se podívám k našemu stolu, táta můj pohled zaznamená, ale už neuhýbám. Ještě zítra, a pak už je pátek, budeme se loučit.</p>
			<p class="T2">Vlastně nebudeme. Zmizím po anglicku.</p>
			<p class="T2">Vypadají všichni docela spokojeně, nebo přinejmenším tak, jak si je pamatuju. Hledím na ně, jako jsem kdysi hleděl na černobílý film, který tady táta jednou natočil na předpotopní osmičku po strýci Jaroslavovi. Párkrát jsme ho doma promítali, ale od té doby se mnohokrát malovalo a mnohokrát uklízelo a já tu cívku u našich nikdy nenašel. Ani loni o vánocích, kdy už mě při hledání nikdo nerušil. A dnes mám celý ztracený film před očima v přímém přenosu. Barevně a bez střihů.</p>
			<p class="T2">Táta působí přísně nebo možná jen uzavřeně, kdo ví, nikdy jsem tyto jeho dvě tváře nedokázal odlišit a jakoukoli třetí nebo čtvrtou doluji z paměti jen s největšími obtížemi. Máma se naopak společensky usmívá, jako by jí stačilo, že nás má všechny okolo sebe. I ona má v mých vzpomínkách více podob, ale tato mi naskočí vždycky jako první. Brácha pořád proti něčemu protestuje, anebo se podle výrazu v očích alespoň protestovat chystá. Všechno je tak, jak to tehdy bylo, a jak to tedy má být i dnes.</p>
			<p class="T2">Dvě stě třicet kilometrů odtud ještě žijí mí prarodiče. Všichni. Už jsou staří, ale zatím žijí. Jednou umřou. A za chvíli po nich i rodiče. Promítl jsem si nedávné měsíce, to tátovo dlouhé a smutné, protože uvědomované odcházení. A mámu a její postel v nemocnici u svaté Anny obestlanou brožurkami křížovek a osmisměrek. Teď tady spokojeně dojídají své porce a vůbec netuší, co je za desítky let čeká.</p>
			<p class="T2"><span class="italic _idGenCharOverride-2">Čas nemá mez / to všechno je dnes / v téhle chvíli…</span></p>
			<p class="T2">Pozoruju sám sebe a jsem podivně chladný. Ano, takhle nějak jsem kdysi skutečně vypadal. Ale jsem už to vůbec já? Žádnou z určujících životních zkušeností zatím přece nemám za sebou. Jako by mi ještě pár let zbývalo ke startovní čáře. Chlapec sedí u stolu docela neklidně, ano, už tehdy jsem byl neurotický. Právě se pravou rukou škrábe pod nosem, maminka ho lehce klepne přes prsty. Strašný zlozvyk, však jsem se ho nikdy nezbavil. Až mi naši za chvíli zakážou další dovádění s Karolínou a pošlou mě do postele, ulehnu a budu melancholicky znovuprožívat končící den, který už se nikdy nevrátí. Vím to, vzpomínám si. Stejně tak to přece dělám dodnes.</p>
			<p class="T2">Kdepak, startovní čáru mám dávno za sebou. Už šest let jsem na trati. Jen zatím nevím, kudy povede. Ale už jsem to já. A už je to ta trať.</p>
			<p class="T2">„Slyšíš, Pavle?“ Otáčím se zpátky k Yvetě. „Jdu do klubovny na televizi,“ říká. „Chci vidět zprávy, už si je neumím ani představit. Půjdeš se mnou?“</p>
			<p class="T2">Lehce zavrtím hlavou, Yveta vstává, Mach mladší ji doprovází, po chvíli se stejným směrem vydává i paní Buřivalová a několik dalších, jejichž tváře ani jména si z dětství nepamatuju. Vstávají i chlapci u Klimešovic stolu, ale ten mladší se hned vrací, aby se ještě na čemsi domluvil se strejdánkem. Pak si všimne, že od Procházkovic stolu se zvedá Karolína, v polovině věty strejdánka opustí a odbíhá urvat z dnešního dne poslední minuty. Strejdánek se otáčí směrem ke mně a já z jeho jediného pohledu přečtu vše. Jsem Estébák a nejpozději zítra to o mně bude vědět celá chata.</p>
			<p class="T2">Na Yvetu jsem raději počkal v pokoji.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">„Jinej svět,“ odpověděla, když za sebou zavřela a zamkla. „Ale snadno se to pamatuje,“ usmála se. „To bys nevěřil! Místopředseda čehosi Hamouz navštívil vybrané zemědělské podniky okresu Mladá Boleslav. A soudruh Kempný poslal blahopřejný dopis soudruhu Třesohlavému. Málem jsem se smíchy udusila, ale nic na mně nepoznali. Akorát že…,“ ztišila hlas, „… už chci zpátky, Pavle. Sem opravdu nepatříme.“</p>
			<p class="T2">Bylo mi jasné, že teď už jí to budu muset říct. Ale nevěděl jsem jak.</p>
			<p class="T2">„Před večeří jsem to zkusil…“ začal jsem, ale ani tentokrát jsem si včas nepřipravil pokračování. Slova mi došla hned.</p>
			<p class="T2">Vycítila to, neptala se. Nic konkrétního vědět nepotřebovala.</p>
			<p class="T2">„Možná jsem to měl udělat jinak. Skoro na mě křičeli.“</p>
			<p class="T2">„I Dana?“</p>
			<p class="T2">Kývl jsem.</p>
			<p class="T2">„Sbal se, Pavle,“ vstala a vypadala rozhodnutá. „Nemá to smysl. Mánkovi dáme tu druhou stovku, rozloučíme se s Machem a vypadneme.“ Ze dna skříně vytáhla igelitovou tašku, do které nám v Budoucnosti zabalili pondělní nákup, a začala do ní skládat špinavé prádlo. Moje i své.</p>
			<p class="T2">„Ještě nemůžeme,“ řekl jsem.</p>
			<p class="T2">„Proč?“</p>
			<p class="T2">„Zítra odpoledne musím najít Vojtu.“</p>
			<p class="T2">„To už je zítra?“</p>
			<p class="T2">„Pátýho srpna,“ kývl jsem. „Aspoň se to tak v rodině tradovalo.“</p>
			<p class="T2">„A víš, kde přesně bude čekat?“</p>
			<p class="T2">„U tý cedule se šipkou ke Karlovce. V sobotu ráno jsme šli s Vojtou kolem.“</p>
			<p class="T2">„On si to pamatuje?“</p>
			<p class="T2">„Říká, že jo.“</p>
			<p class="T2">„A víš, kdy tam bude?“</p>
			<p class="T2">„Ne. Musíme počkat, až ho začnou hledat.“</p>
			<p class="T2">Yveta odložila igelitku na stůl. „A co do tý doby?“</p>
			<p class="T2">Vstal jsem. „Sejdeme dolů do jídelny, objednáme si flašku červenýho a uděláme si hezkej večer.“</p>
			<p class="T2">Potkali jsme se očima. Kolem těch jejích za poslední dny přibylo pár nových jemných vrásek. Celá její tvář je unavená. Už není holka, dávno je paní. Vždyť vím.</p>
			<p class="T2">A tady stárneme ještě rychleji.</p>
			<p class="T2">Smutně se na mě usmála a posadila se na postel.</p>
			<p class="T2">Jako by chvíli váhala.</p>
			<p class="T2">„Nepotřebuješ aspoň milenku?“ řekla.</p>
			<p class="T3a">5</p>
			<p class="T1">Na zakázanou cestu k bývalé Klínovce jsme s Vojtou tentokrát odbočili automaticky. Neohlíželi jsme se, jestli jde někdo za námi, nerozmýšleli jsme se, jestli u sebe máme peníze na pokutu. Čas zákazů loni v listopadu skončil. Tu varovnou ceduli na rozcestí jen zapomněli sundat.</p>
			<p class="T2">Vojta mi poprvé zavolal koncem dubna. Od přátel jsem věděl, že se z emigrace vrátil hned v lednu, a že dokonce nastoupil na aspirantské místo, které mu na škole chystali už loni v září. Ale nevyhledal mě a ani já jsem se ho nesnažil potkat. Do sluchátka jsme oba víc mlčeli než mluvili.</p>
			<p class="T2">„Chtěl jsem se jenom zeptat, kdy letos.“</p>
			<p class="T2">„Co kdy letos?“</p>
			<p class="T2">„Kdy pojedeme na Karlovku!“</p>
			<p class="T2">Měl jsem ho poslat rovnou někam. Jenže tak mě doma nevychovali. Vzal jsem diář a navrhl kteroukoli červencovou neděli. Souhlasil a všechno zařídil.</p>
			<p class="T2">I tady ovšem víc mlčíme než mluvíme. Nikomu se do toho nechce kousat. Nemá to smysl. Už ne. Žádné další společné perspektivy nemáme, budeme si hledat partnerky, budeme zakládat rodiny. Každý zvlášť. Po prázdninách už se žádná oddílová schůzka konat nebude.</p>
			<p class="T2">„To bylo tady?“ zašeptal. Sotva jsem ho slyšel.</p>
			<p class="T2">„Hm,“ řekl jsem.</p>
			<p class="T2">Tentokrát jsme na zakázané cestě sami, žádný chlap v tesilkách a ve světlé košili. Žádné výhrůžky vysokou pokutou. Žádné strachy ze zmaření Vojtových plánů, o kterých jsem loni na tomto místě nic netušil.</p>
			<p class="T2">„Neměl jsem na vybranou,“ zkusil, jestli se chytím.</p>
			<p class="T2">„Copak po tobě šli?“ odpověděl jsem na půl úst.</p>
			<p class="T2">„Jo.“</p>
			<p class="T2">„Tak jak to, že tě pustili?“</p>
			<p class="T2">„Právě proto.“</p>
			<p class="T2">Zastavil jsem se. „Vojto, nekecej. Jestli o tom chceš mluvit, tak můžem. Ale nekecej.“</p>
			<p class="T2">„Už mě skoro měli,“ pokračoval, jako by mě neslyšel.</p>
			<p class="T2">„Estébáci?“</p>
			<p class="T2">Zavrtěl hlavou. „Ti naštěstí ne.“</p>
			<p class="T2">„Tak kdo?“</p>
			<p class="T2">„Nedokázal jsem to odmítnout. Tahali mě tam celých pět let, co jsem byl na škole. A napůl mě dostali.“</p>
			<p class="T2">Trpělivost mě přecházela rychleji než obvykle.</p>
			<p class="T2">„A já mám hádat kdo a kam, jo?“</p>
			<p class="T2">„Do partaje, ty vole! Už jsem byl kandidát. V září jsem měl jít k přijímání!“</p>
			<p class="T2">„Tys chtěl vlízt ke komunistům?“ Málem mi spadla čelist. Vojta? Můj nejbližší kamarád?</p>
			<p class="T2">„Zbláznil ses? To jsem teda nechtěl! Jenže se z toho nešlo vyvlíct. Jak si tě jednou vytipovali, tak jsi měl smůlu. Znáš Jircháře?“</p>
			<p class="T2">„Toho zná v Závětří každej.“</p>
			<p class="T2">„Vysvětlil mi, že když to odmítnu, nenechají mě dostudovat. A i kdybych prej nějak prolezl, tak že si po fakultě ani neškrtnu.“</p>
			<p class="T2">„Tohle ti řek Jirchář, jo?“ Nevěřil jsem mu. Jirchář by nanejvýš vykulil tupé oči a vykřikl by: Soůůůdruhu! Copak ty straně nedůůůvěřuješ?</p>
			<p class="T2">„Samozřejmě to neřekl takhle. Ale bylo úplně jasný, jak to myslí.“</p>
			<p class="T2">„A proč jsi mi to tehdy nepřiznal?“</p>
			<p class="T2">„Proč? Styděl jsem se! Jak to, že to sakra nechápeš? A kromě toho jsem pořád myslel, že se z toho vykroutím. Ale když mi řekli, že jsem při kandidatuře obstál, že pro mě vytvoří místo na katedře a že po prázdninách budu slavnostně přijat, tak už bylo pozdě na cokoli. Dřív nebo později by ses to dozvěděl ty i ostatní. Kdo z vás by se mnou ještě mluvil?“</p>
			<p class="T2">Nevím, uvědomil jsem si. Pak už by totiž bylo opravdu pozdě. Vlézt tam, to by byla ztráta cti. Žádné argumenty pro Vojtovu obhajobu bych nenašel. Můžu věřit kterémukoli ze svých učitelů, že tam v šedesátých vstupovali, aby napravili stranu zevnitř. Říkají to tak všichni a často to asi bude pravda. Jenže v naší generaci už takhle naivní nebyl nikdo. A Vojta by takovou naivitu ani nepředstíral.</p>
			<p class="T2">„Měl jsem dvě možnosti. Buď přijdu o všechny přátele, nebo se existenčně zničím. Nadosmrti. Nikdo nevěděl, že to za pár měsíců praskne. Tak jsem zvolil třetí cestu. Táta mi sehnal spoustu kontaktů. Hlavně na Borka a na Weissmanna. Weissmann totiž na těch kursech pravidelně učí. Hned první večer mě vzal do hospody. Teda do restaurace. Do dost nóbl restaurace. Hučel do mě, ať se vrátím, že je přece jasný, jak to s bolševikem dopadne. Musel jsem mu to vysvětlit opravdu podrobně. Během týdne mi telefonicky vyjednal roční stipko ve Vídni, vůbec nevím, jak to tak rychle dokázal. Měl jsem štěstí jako prase.“</p>
			<p class="T2">„Stačilo by, kdybys mi to řekl.“</p>
			<p class="T2">„Bál jsem se, že se někde podkecneš.“</p>
			<p class="T2">„Tak jsi mi měl nechat u vašich dopis. Abych věděl, že ti stojím aspoň za rozloučení. Musel jsi přece počítat s tím, že se do smrti neuvidíme.“</p>
			<p class="T2">„Naši nechtěli. Hráli to tak, jako že o mých úmyslech nevědí. Táta tušil, že mu seberou studenty a že ho v tu ránu pošlou do důchodu. Ale bál se, aby ho po těch vyšetřovnách netahali příliš dlouho. Kdyby nějakej můj dopis našli u tebe nebo u kohokoli, mohlo by to ohrozit jeho i máti.“</p>
			<p class="T2">Skončil. Dál to bylo na mně.</p>
			<p class="T2">Ale nebylo to snadné.</p>
			<p class="T2">„Je to za náma,“ řekl jsem.</p>
			<p class="T2">Uvnitř jsem zdaleka tak velkorysý nebyl.</p>
			<p class="T3a">6</p>
			<p class="T1">Bouda Na horní, první noc po návratu tam, kam podle Yvety patříme. Podíval jsem se na hodinky, jen co se mi podařilo rozlepit oči. Půl páté. Před padesáti lety prý na Karlovce touhle dobou kokrhali kohouti. Vůbec se nedivím panu Mánkovi, že se jich zbavil. Mně by to ovšem mohlo být jedno. Před rozedněním se budím i bez kohoutů.</p>
			<p class="T2">Všude je ticho. Yveta spí a slyšet ji při tom není. Renata vstane až po sedmé, rozpéct pár rohlíků k snídani stihne za pět minut, pro čerstvé pojede až během dne. A zítra ráno nám je rozpeče. Ty křupavé z Karlovky mi budou dnes u snídaně chybět. A zítra taky, jestli už dávno nebudu doma v Závětří.</p>
			<p class="T2">Jenže jsem Renatu podcenil. Nastartovala o čtvrt na osm a probudila Yvetu.</p>
			<p class="T2">Díval jsem se na ni. Pomačkaná, ale hezká. „Co se ti zdálo?“ řekl jsem.</p>
			<p class="T2">Neodpověděla hned.</p>
			<p class="T2">„Moc jsem nespala. Kdys říkal, že máš to zkoušení?“</p>
			<p class="T2">„Proč?“</p>
			<p class="T2">„Zavolám jedné kolegyni, aby za mě podepsala dovolenku. Ještě tady chci zůstat.“</p>
			<p class="T2">„Ve čtvrtek,“ řekl jsem.</p>
			<p class="T2">Vstala. Pořád pomačkaná, pořád hezká.</p>
			<p class="T2">Zamilovat se už asi nedokážu. Na to jsem starej.</p>
			<p class="T2">Naštěstí to nevadí.</p>
			<p class="T2">Ze stolu vzala toaletní tašku, z háčku ručník a odešla do koupelny. Odpověď nežádala.</p>
			<p class="T2">Ostatně jsem dohromady neměl o čem přemýšlet. Dokud spala a já ne, vzpomínal jsem, co se ode mě na Karlovce ještě čeká. Nic jiného než dobrý skutek u lanovky jsem si sice nevybavil a na pomoc strejdánkovi už je nejspíš pozdě, ale vrátit bych se tam měl.</p>
			<p class="T2">Abych do dějin nezasáhl tím, že něco neudělám.</p>
			<p class="T2">Protože <span class="italic _idGenCharOverride-2">činem</span> do dějin tak jako tak nezasáhnu. „Entschuldigen Sie,“ řekl mi včera ráno před chatou. Několik dnů jsem sbíral síly a po debatě se strejdánkem jsem všechny ztratil. Zkusit to i s Borowitschkou jsem se rozhodl náhle, když už jsme byli na odchodu a já dávno všechno vzdal. Yveta šla pár kroků přede mnou. Jakmile jsem Borowitschku oslovil, vystřelila napřed. Aby u toho nebyla. Anebo aby se nedostala do záběru, až strejdánek vytáhne aparát a z okna si mě na památku vyfotí. „Ich verstehe sehr wenig,“ dodal. Nemělo smysl se o cokoli snažit. Jsem Estébák a budu jím až do konce jejich životů. Moje pověst se po chatě rozšířila během pouhých dvou večerů. Strejdánek si na svůj životní průser založil vlastními silami. A Borowitschka taky. Stačilo projít kolem pískoviště, už se po mně z lehátek všichni dívali. Ani v jídelně ze mě nespouštěli oči. Pichlavé pohledy, které uhnou, jakmile se k nim otočím. Jsem Estébák a tahle nálepka mi zůstane do chvíle, než se protáhnu novým vchodem zpět <span class="italic _idGenCharOverride-2">do svých časů</span>. Strejdánek to štěstí neměl, napadlo mě. Protahovat se mohl kudy chtěl, a cejchu na čele se nezbavil. Cejchu s mým podpisem.</p>
			<p class="T2">Vlastně s redakční šifrou.</p>
			<p class="T2">Mise skončila. Takhle blbě.</p>
			<p class="T2">„Zajela jsem vám pro čerstvé rohlíky,“ pravila Renata, když přinesla konvici s kávou. „Abyste pro ně nemuseli až do Poříčí.“ Zřejmě včera zaslechla, o čem si povídali Vojta s Radkem. „A mám jich dost, můžete si vzít i na cestu.“</p>
			<p class="T2">Nechal jsem to na Yvetě.</p>
			<p class="T2">„A kdybychom tu chtěli ještě pár dnů zůstat?“</p>
			<p class="T2">Zatvářila se vstřícně. „Jasně! Budu ráda!“ usmála se. „Večer přijede otec, tak aspoň uvidí, že tady taky něco dělám.“</p>
			<p class="T2">Opravdu je mladá.</p>
			<p class="T2">„Chci vidět naše,“ zašeptala Yveta, když Renata odešla. „Aby táta viděl, co tady teď dělám já.“</p>
			<p class="T2">„Taháš se s Estébákem,“ chtěl jsem říct. Ale neřekl.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Sjeli jsme lanovkou, v hotelu Central vybrali bankomat a v obchodním domečku tyrolského střihu s módou pro mladé, se sportovním zbožím, fotoaparáty, mobily a skleněnými upomínkovými předměty jsme kupodivu sehnali prášek na praní. Tak se to přece na Karlovce dělalo. Maminky si přivstaly a v čerstvě ohřáté vodě vypraly trička a spodní prádlo. Trička se sušila na šňůrách natažených na louce kousek od našeho paláce, prádlo na špagátech uchycených nad oknem těsně pod garnýží. Někdy to byla zvenku docela pěkná přehlídka. A možná bude i tentokrát. Pozorní kolemjdoucí si prohlédnou, co budou pod sukněmi nosit dámy z jednadvacátého století. Zvláštní představa. Zvyk sušit prádlo v otevřeném okně nové časy nenávratně odnesly.</p>
			<p class="T2">My ovšem míříme do starých.</p>
			<p class="T2">„Zkusíš to s Milanem ještě jednou?“</p>
			<p class="T2">To už jsme seděli v lese nad chatou. Bylo krátce po jedenácté, z komína by měl pomalu začít stoupat kouř a chata by se měla pozvolna sytit vůněmi oběda. A taky to tak bude. Jen co sáhneme po správné klice.</p>
			<p class="T2">„Myslím, že by to k ničemu nebylo. Vůbec nevíš, kdy se tam objevíme. Možná je dávno pozdě. Třeba nás ani nepustí dovnitř, s tímhle ksichtem jsem na Karlovce navždycky ocejchovanej. Slušný lidi tam se mnou mluvit nebudou a s těma ostatníma nebudu mluvit já. Nejspíš je všechno marný.“</p>
			<p class="T2">„To si myslím taky.“ Dívala se přivřenýma očima přes střechu Karlovky nebo se možná nedívala nikam. „Když jsem byla malá, zdálo se mi, že už to nějak dlouho trvá, že bych měla být dávno dospělá. Táta mi říkal, že až budu velká, budu si zase přát vrátit se do dětství.“</p>
			<p class="T2">„To se tak říká.“</p>
			<p class="T2">„Ale není to pravda. Nikdy jsem se ani na minutu nechtěla vrátit do dětství. Ani do mládí. Jsem ráda, kde jsem, i s tím vším, co se za mnou táhne. Ale skoro všichni mi umřeli a já budu teď už jen chodit do práce a pak jednou taky umřu. Nic lepšího mě nečeká. Když odešel i Milan, došlo mi to všechno najednou. Žádný důvod k životu.“</p>
			<p class="T2">„Staráš se o paní Knotovou.“</p>
			<p class="T2">„To jo,“ kývla. „Starám. Jenže v převleku! Nahradit mě může kterákoli sestřička.“</p>
			<p class="T2">„Jak to?“</p>
			<p class="T2">„Dana mě dávno nezná. Naštěstí se naučila, že má důvěřovat pečovatelkám, a ty mají žlutý halenky. Takže než zajdu do jejího pokoje, musím se stavit na sesterně a převlíct se. Jinak bych za Danou nesměla.“</p>
			<p class="T2">„Aha…“ polkl jsem.</p>
			<p class="T2">„Je to marný. Dana je stará a nemocná a už to jinak nebude. S osudem nic nenaděláš. To platí i pro Milana, pro Borovičku, pro tátu, pro všechny. Žádná červí díra nám s tím nepomůže.“</p>
			<p class="T2">Vítr je silnější než včera a tráva okolo Karlovky o den vyšší. Nic jiného slyšet není a já si s přivřenýma očima i ušima představuju, co nás čeká v příštích minutách.</p>
			<p class="T2">Vyjednávání s Františkem nebude tak snadné jako s Mánkem. Mach starší sice spokojeně převezme dlužných šest tisíc a hned nám poskytne další zelené bankovky z peněženky svého mladšího já, ale do kuchyně nás pošle samotné a podle toho to dopadne. Nedokážu se podívat Frantovi do tváře, jako bych si byl jist, že mě podle očí musí okamžitě poznat, a když ne mě, tak aspoň Yvetu s jejími kočičími světýlky. Budu utkvěle hledět někam za jeho ramena a už tím mu budu podezřelý. Zalžu, že jsme zkusili sehnat ubytování ve Lhotce, ale že mají všude plno. Posadí nás do červené jídelny, nabídne kafe a oznámí, že se musí poradit. Kafe přinese Hanka, polknu a Yveta zadrží slzy až do jejího odchodu. Ze stěny sundám Pochodeň, píšou, že je pondělí 20. srpna 1973, a já si vzpomenu na své dávné zjištění, že datum je to jediné, co můžu bolševikům v novinách věřit. Pak si všimnu domovního řádu, visícího hned vedle Pochodně, podívám se na Frantův strojopisný podpis a konečně se tak dozvím jeho příjmení. Kasal. No dobře. Přál bych mu nějaké zajímavější. Ještě mě napadne nakouknout do haly, kolik ukazují pendlovky (půl dvanácté budu mít i na svých hodinkách, všechno klapne na vteřinu), a potom začnu srkat turka. Na preso ještě zavedeni nejsou, vodu ke kávě taky nepodávají, ale to nevadí, lesní směs mi tu posledně docela chutnala. Až se Franta vrátí, jednu si přiobjednám.</p>
			<p class="T2">Vrátí se za chvíli, řekne si o dvě stovky za dvě noci, déle to prý bohužel není možné, nabídnu mu tři, ale nevezme si je, nanejvýš prý při odjezdu, a dám vás do jedenáctky, ta je náhodou volná, v jedničce jsou ještě nějaké věci po Mánkových. Machové za námi přijdou ve chvíli, kdy si Hanka na tác narovná prázdné hrníčky, se starším dvojčetem sehrajeme scénu srdečného vítání, ale před kamery bychom s ní nemohli. Pak se začnou hladoví hosté scházet k obědu, a jakmile se objeví pan Kroupa s dcerou, otočí se Yveta ke kameře zády.</p>
			<p class="T2">Ale to všechno se stane až za chvíli.</p>
			<p class="T2">Nebo nestane.</p>
			<p class="T2">„Chceš se vrátit na Horní?“ zeptal jsem se jí.</p>
			<p class="T2">„Chci vidět naše,“ řekla.</p>
			<p class="T2">A vstala.</p>
			<p class="T3a">7</p>
			<p class="T1">V sobotu přesně v deset hodin dopoledne jsme postavili kufry před dveře čísla šestnáct a zkontrolovali, jestli po nás v pokoji něco nezůstalo. Otevřeli jsme skříň, oba noční stolky, Vojta si klekl a nahlédl pod postel. Tušili jsme, že letošní odjezd je významnější než všechny předchozí, ale báli jsme se domyslet proč.</p>
			<p class="T2">Paní Misařovou jsme potkali na chodbě. V ruce nesla dva malé balíčky.</p>
			<p class="T2">„Vidíme se naposled, kluci,“ řekla to za nás. „Dostali jsme s Prokopem výpověď.“</p>
			<p class="T2">Revoluce obvykle mění všechno od základů, napadlo mě. Máme-li nového prezidenta, měl by být i na Karlovce jiný správce.</p>
			<p class="T2">„Proč?“</p>
			<p class="T2">Pokrčila rameny. „Byla jsem v partaji a to teď není v módě.“</p>
			<p class="T2">Zbystřil jsem. Kvůli tomu snad přece ještě nikoho odnikud nevyhodili. Nejsme jako oni.</p>
			<p class="T2">Přečetla mi to na čele. „Hosté si stěžovali,“ řekla. „Hlavně na Prokopa a jeho chování. Nějak tomu jeho humoru nerozuměli a mysleli si, že si z nich dělá legraci. To se mu stává i se mnou, a nedá si říct.“</p>
			<p class="T2">„Vy jste byla v partaji?“ zeptal se Vojta tónem, který prozrazoval údiv i ulehčení.</p>
			<p class="T2">„Jo. Divíš se? Neměla jsem na vybranou. S Prokopovým kádrovým profilem by nám Karlovku jinak nepřiklepli….“</p>
			<p class="T2">„On měl nějakej škraloup?“</p>
			<p class="T2">„Škraloup?“ usmála se kysele. „V padesátých letech seděl. Sice jen pět roků, ale v papírech to měl navždycky. Proto tady nemohl dělat šéfa. Všechno muselo být psané na mě. Prokop je tady jen jako kuchař, protože se naštěstí stihl vyučit. I když vařit ho prý nenechali ani v base.“</p>
			<p class="T2">„Za co seděl?“</p>
			<p class="T2">„Příprava k opuštění republiky. Prostě chtěl zdrhnout a někdo ho udal. Naštěstí mu nepřišili vlastizradu, to by rovnou visel. V šedesátým šel ven, náhodou zrovna v den, kdy mi bylo patnáct. Ale všechno mi to řekl až po svatbě. Prý se bál, že bych o kriminálníka nestála… No a když tady tenkrát přes noc skončil pan František, nějak jsme se to dozvěděli a Prokop řekl, že to je šance vypadnout z města a být daleko od všech blbců, co jich po Praze chodí. Akorát zapomněl, že blbci sem budou jezdit za námi… Mohli jsme nastoupit skoro hned, potřebovali nás, ale když se na fondech dozvěděli, co má Prokop za sebou, tak najednou vycouvali. Nakonec ředitele napadlo, že to zkusíme přes partaj. A představ si, že mě nejdřív ani nechtěli. Že prý dělnických kádrů mají zrovna nadbytek. Ale pak to Blažek nějak zařídil, že už nebudu dělnice, ale pracovnice ve službách, nebo jak to tam tehdy napsal. Těch měli totiž naopak málo. Musela jsem jezdit do Prahy na školení, dokonce na zkoušky, a to jen proto, abych tady mohla roznášet obědy, vysávat a převlíkat postele.“</p>
			<p class="T2">V balíčcích byly dva páry cibulákových hrníčků. Deset let jsme z nich tady pili kafe.</p>
			<p class="T2">Objala nás. „Pozdravujte rodiče,“ řekla. „Přijedou letos?“</p>
			<p class="T2">Přijedou.</p>
			<p class="T2">Vzala mě za loket a ztišila hlas. „Psala ti Karolínka?“</p>
			<p class="T2">„Nepsala. Stalo se něco?“</p>
			<p class="T2">„Ne, neboj. Ale představ si, byla s tím svým až v Americe! Dostali jsme od ní pohled z New Yorku! To jsou věci, co? Chceš ho vidět?“</p>
			<p class="T2">Nechci. Vzal jsem kufr a Vojta našel v kapse klíč od trabanta, který na nás tentokrát čekal před starým vchodem. Letos jsme poprvé parkovali přímo u chaty. Vše totiž souvisí se vším. Svoboda slova, svoboda parkování. A Karolína v New Yorku. <span class="italic _idGenCharOverride-2">Každý ví / Časy se mění…</span></p>
			<p class="T2">Pan Misař nakládal do gazu bedny s prázdnými lahvemi. Potkali jsme se očima.</p>
			<p class="T2">„Ilonka vám říkala?“</p>
			<p class="T2">„Jo,“ odpověděl jsem.</p>
			<p class="T2">„Mějte se, kluci,“ podíval se mi do očí. „A… ještě něco. Možná jste se narodili do lepších časů než my… tak ať v životě něco dokážete a nic nezvoráte. A buďte hodný na lidi. To je ta největší hodnota, ať jsou režimy jakýkoliv. Jasný?“</p>
			<p class="T2">Pod okem měl slzu.</p>
			<p class="T2">Stárne, řekl jsem si.</p>
			<p class="T2">Posadil jsem se do trabanta, otočil jsem se a zamával.</p>
			<p class="T2">Všech kuchařů císař už se díval jinam.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Vojta opatrně sjížděl po rozbité nové cestě a dlouho nemluvil. První slova našel, až když jsme minuli kavárnu Pavilon, poloprázdné parkoviště i ceduli s přeškrtnutým nápisem <span class="italic _idGenCharOverride-2">Vřetenová Lhota</span>.</p>
			<p class="T2">„Víš, co mě fascinuje?“ řekl.</p>
			<p class="T2">Nevěděl jsem.</p>
			<p class="T2">„Že žádnej příběh nikdy nekončí. Už jsem si toho všiml několikrát, a tady to máš zas. Nějakej Misař se před čtyřiceti lety rozhodl, že uteče na Západ, tím ten příběh začal a dodneška trvá. V úplně jiným čase, v úplně jinejch kulisách, dávno do děje vstoupili jiný lidi, ale je to pořád ten jeden příběh. První zápletku spustil nějakej udavač, kterej už možná dávno nežije, ale rozpoutal něco, kvůli čemu po čtyřiceti letech vyhodí z horský boudy ženskou, které tehdy na začátku bylo nanejvejš deset roků a neměla s tím vším vůbec nic společnýho…“</p>
			<p class="T2">Ještě jsem si tu písničku vybavil. <span class="italic _idGenCharOverride-2">Svět kolem nás je dálka a čas / A čas stojí / To jenom my dál někam jdem… / Čas nemá mez / To všechno je dnes / V téhle chvíli / A snad i hodináři se mýlí…</span></p>
			<p class="T2">„Smrtí to skončí,“ řekl jsem.</p>
			<p class="T2">„Ani smrtí,“ odpověděl.</p>
			<p class="T3a">8</p>
			<p class="T1">Už během úterní večeře bylo jasné, že se něco děje. Frantův hlas se ozýval z kanceláře, jídlo i pití roznášela tentokrát Hana samotná. Franta telefonoval. Stále dokola. Veřejná bezpečnost, nemocnice v Horním Poříčí, všechny stanice Horské služby na trase mezi Lhotkou a Pecí pod Sněžkou. Týna a její maminka seděly u stolu zamlkle a vyplašeně, před sebou netknuté porce vepřové rolády s rýží. Machové byli celý večer jaksi podráždění a ani oni večeři nedojedli. Seděli jsme s Yvetou sami a oba jsme věděli, že tentokrát jsme sice na Karlovce přistáli v pravou chvíli, jenže tu úplně poslední možnost jsme stejně prošvihli. <span class="italic _idGenCharOverride-2">21. srpna. </span>Snadno odhadnutelné datum zátahu na Borowitschku a celé podvratné hnutí turistů-intelektuálů mě trklo až ve chvíli, kdy jsem si u oběda udělal inventuru přítomných. Takže pozdě. Nebyl tu Borowitschka ani Knotovi. Ani pan Šnajdr. Teď už jsou tu všichni kromě Borowitschky. A ještě chybí táta. A já. Jsme nemocní a ležíme v posteli, oznámila máma strejdánkovi natolik nahlas, že to bylo slyšet až k našemu rohovému stolu u vchodu do jídelny.</p>
			<p class="T2">Franta přerušil telefonování, zamkl kancelář a nahlédl do kuchyně. Právě jsme procházeli kolem, zvolnil jsem krok.</p>
			<p class="T2">„Už mi to potvrdili potřetí,“ sděloval Haně. „Žádnou nehodu hlášenou nemají a na poplach je brzy. Když se nevrátí do devíti, mám volat znovu. Ale auto prý v Peci na parkovišti nenašli. Je to divný.“</p>
			<p class="T2">Pak se vydal ke stolu, kde seděla plačící Týna.</p>
			<p class="T2">Tohle jsem zvoral, pane Misař.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Ve středu ráno už u Borowitschkova stolu neseděla ani Tyčka, ani její maminka. Oběma Franta poskytl azyl přímo v kuchyni. Hanka se při přípravě snídaní bez jeho pomoci neobešla, telefonní hovory bylo tedy nutno vést z prastarého a prý napůl hluchého aparátu přímo od sporáku. Z věčně zapnutého rádia právě zpíval Vašek <span class="italic _idGenCharOverride-2">Kateřino, Kateřino / ty jsi víno / co mi bere dech</span>, a zpíval nahlas, příliš nahlas, paní Borowitschková řekla Entschuldigen Sie, ale Franta nepochopil, <span class="italic _idGenCharOverride-2">Kateřino, ty jsi duha / žádná druhá / nemůže mě okouzlit</span>, tenhle cajdák se sem teď opravdu nehodí, poposedl jsem si a dál napínal uši, können Sie bitte das Radio ausmachen?, dopověděla paní Borowitschková, do toho zazvonil telefon, Hanka rádio konečně vypnula a Franta skočil po aparátu, chvíli poslouchal, pak řekl Zkoušejte to dál, a položil. Pan Knot mezitím dojedl, vstal a zaklepal na futra u kuchyně. Tvářil se účastně. Odvrátil jsem pohled. Yvetiny smaragdové oči byly najednou červené. Strejdánek v přímém přenosu bezprostředně po své udavačské akci. Pohled jen pro nejsilnější nátury.</p>
			<p class="T2">Máme nejvyšší čas se sbalit, vrazit Frantovi třetí stovku jako tringelt a zmizet.</p>
			<p class="T2">Vstali jsme od stolu, u starého vchodu jsem se ovšem od Yvety odpojil. Šla do pokoje, já k modrému mlýnku. Nedokázal jsem si to odříct. Jenom na chvilku. Jenom poslouchat. A dívat se. A vylovit z potoka hladký bílý kámen. Máma si každý rok jeden takový vozila do Závětří. Z letoška bude mít dva, ale nikdy se to nedozví.</p>
			<p class="T2">Když jsem se po necelé půlhodině vracel, musel jsem před starým vchodem obcházet nešikovně zaparkovaný tmavozelený gaz. Ten k chatě nepatřil. <span class="verzalky _idGenCharOverride-1">ABU</span> 95-39, který k chatě patřil, na svém místě nestál. V hale bylo ticho, nikde nikdo, ale něco se dělo ve Frantově kanceláři.</p>
			<p class="T2">„Pan vedoucí odjel s paní Borovičkovou do Pece,“ zaslechl jsem přes dveře Hančin hlas. „Hledají auto pana Borovičky, nevědí, že…“</p>
			<p class="T2">„A to odjeli služebním vozem?“ řekl kdosi tak slizce, jak to jen oni uměli.</p>
			<p class="T2">„Ano. Jiný tady nemáme!“</p>
			<p class="T2">Po schodech jsem vyběhl rychleji než zamlada. Yveta seděla na posteli a oči měla ještě červenější než u snídaně. „Konečně!“ vyskočila. „Byla tady Hanka! Potřebuje, abychom vypadli co nejdřív. Nejsme zapsaní a brzy prý přijedou nečekaní hosté, říkala.“</p>
			<p class="T2">„Už přijeli. Sbalilas?“</p>
			<p class="T2">„Jo.“</p>
			<p class="T2">„I mě?“</p>
			<p class="T2">„Jo.“</p>
			<p class="T2">Opatrně jsem vyhlédl z okna. Na louce se pásla Sylva a nezvaní hosté právě vycházeli z chaty. Hned se ovšem zastavili a důležitě se rozhlíželi po okolí. Zacouval jsem za záclonu.</p>
			<p class="T2">„Kolegové z Prahy už jsou na cestě,“ slyšel jsem. „My se podíváme do pokoje toho skopčáka. Předpokládám, že máte náhradní klíče. Víme, co hledáme, tak doufám, že se váš šéf nepokusil zatajit nějaké důkazy.“</p>
			<p class="T2">„Pan vedoucí o ničem neví. Borovičkovi jsou běžní hosté, jezdí sem každý rok! Mysleli jsme, že se panu Borovičkovi něco stalo. Včera večer se nevrátil z túry, hlásili jsme to na horskou službu.“</p>
			<p class="T2">„V pořádku, soudružko. Kdo má čisté svědomí, ten se nás bát nemusí!“</p>
			<p class="T2">„Čest, soudruzi!“ Pod oknem se ozval hlas, který jsme znali. Oba jsme sebou trhli.</p>
			<p class="T2">„Čest, soudruhu majore,“ odpověděli přítomní.</p>
			<p class="T2">Udělal jsem krok k oknu.</p>
			<p class="T2">Hanka stála s otevřenými ústy přímo proti němu. Sluch mě nemýlil.</p>
			<p class="T2">Sáhl jsem po batohu. Yveta otevřela dveře od pokoje. Na chodbě byl klid. Z prvního patra do haly je to jednadvacet schodů a ke dveřím nového vchodu dalších osm kroků. Poprvé mi ta zbytečná čísla na harddisku k něčemu jsou.</p>
			<p class="T2">Vstoupili jsme na schodiště, ale stihli jsme sotva dva kroky, když se v patře nad námi ozvalo zavrzání dřevěné podlahy. Zastavili jsme. V chodbičce druhého poschodí kdosi opatrně našlapoval. Tiše jsme se sesunuli po zbývajících schodech do mezipatra a vklouzli do dveří k záchodům.</p>
			<p class="T2">Yveta byla bledá.</p>
			<p class="T2">„Musíme se vyhnout oběma,“ zašeptal jsem. „Jasný? Oběma!“</p>
			<p class="T2">„Neprásknou nás,“ odpověděla. „Sami by těžko vysvětlovali, co tady dělá ten starej.“</p>
			<p class="T2">„To se pleteš. Určitě pro něho dávno mají papíry. Vyrobit novou občanku přece policajtovi nemohlo dát žádnou práci. Tihle darebáci nemusí vysvětlovat nikdy nic!“</p>
			<p class="T2">Zavrzaly schody.</p>
			<p class="T2">A v tu chvíli jsem si vzpomněl. Náhle a na všechno. „Na schodech mi ji sebral ten můj estébák,“ říkal přece strejdánek, když jsem ho tenkrát navštívil na Pekařské. „Byl schovanej ve dveřích od záchodu… ani jsem se s ním o ni netahal…“</p>
			<p class="T2">Lhal mi tenkrát, nebo nelhal?</p>
			<p class="T2">Prudce jsem otevřel dveře. Stál tři schody nade mnou a v ruce držel pouzdro od Borowitschkovy violy. Uvnitř je vysílačka, a jakmile strejdánek vyjde před chatu, seberou ho.</p>
			<p class="T2">Takže mi nelhal.</p>
			<p class="T2">„Odevzdejte nástroj,“ řekl jsem tvrdě. „Hned!“</p>
			<p class="T2">Rezignovaně zhluboka vydechl a předal mi violu. Byla těžká.</p>
			<p class="T2">„Vraťte se na pokoj. A nic nepodepisujte,“ ztlumil jsem hlas. „Už jsem vám to říkal jednou.“</p>
			<p class="T2">Vydechl podruhé, otočil se a vykročil zpátky do patra. Yveta seběhla do haly. Nikde nikdo, kromě jejích kroků byly slyšet jen pendlovky, které bez ohledu na rychlý děj držely původní rytmus. Batohem vrazila do sloupu bas s prázdnými lahvemi, současně zkusila otočit klíčem, ale nemusela, bylo odemčeno. V chodbičce starého vchodu se ozvaly hlasy. Vystartoval jsem za ní.</p>
			<p class="T2">O tři vteřiny později jsem stál na rozbitých panelech před novým vchodem. Na zádech batoh, v ruce violu těžkou jako kontrabas. Druhou rukou jsem pevně držel Yvetu. Po růžovém štěrku a po potůčcích protínajících cestu nikde ani památky. Pod námi louka, na které se před třiceti lety pásla Sylva.</p>
			<p class="T2">Konečně jsme vydechli i my. Jsme v bezpečí.</p>
			<p class="T2">„Strejdánek je z toho venku,“ řekl jsem. Nahlas. Přes hranice času už mě soudruzi neuslyší. „Posral jsem to. Všechno jsem posral. Hned na začátku!“</p>
			<p class="T2">„Jak to?“</p>
			<p class="T2">„Protože mluvil pravdu. Tuhle Borovičkovu vysílačku se před nimi snažil zašít.“</p>
			<p class="T2">„Tohle je vysílačka?“</p>
			<p class="T2">„Jo. Kdyby Borovičku práskl, neměl by důvod něco takovýho dělat.“</p>
			<p class="T2">„Takže tys ho zachránil před estébáky, zatímco on si bude celej život myslet, že mu ji sebral jeden z nich?“</p>
			<p class="T2">Podíval jsem se jí do očí. Slzu na pravé tváři si utřela pozdě. Bohužel jsem strejdánka nezachránil, chtěl jsem říct, ale najednou mi někdo skočil do řeči.</p>
			<p class="T2">„Pokračujte, mladá paní,“ ozvalo se od paláce. „To mě zajímá!“</p>
		</div>
	</body>
</html>