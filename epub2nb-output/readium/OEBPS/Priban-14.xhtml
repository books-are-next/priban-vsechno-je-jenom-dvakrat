<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>Priban-14</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Priban-14" xml:lang="cs-CZ">
		<div class="frame">
			<p id="ueZPdbt4GYcdNxtoAmSaXJE" class="T3"><a id="uiPBEh5RqMJ3gicTZcuypAG"></a>desátá kapitola</p>
			<p class="T3a">1</p>
			<p class="T1">Tvářil se pobaveně.</p>
			<p class="T2">„Třicet let přemýšlím o tom, jak tu vysílačku dostali ven,“ řekl. „Tohle mě opravdu nenapadlo.“</p>
			<p class="T2">„Svině estébácká,“ odpověděl jsem. Ale líp mi potom nebylo.</p>
			<p class="T2">„Uklidněte se, pane Klimeši. Byl jsem u kriminálky, ne u tajnejch.“</p>
			<p class="T2">„Jako by nebylo jedno, kde kterej hajzl pracuje…“ Ani jsem se na něho nepodíval a obrátil jsem se k Yvetě. „Vím toho o něm dost. Jenom jsem nevěděl to hlavní. Že je to <span class="italic _idGenCharOverride-2">on</span>.“ Zelené oči hleděly nevěřícně na mě i na něho. „Ale teď už ti ho můžu představit. Jmenuje se Starý. Kdepak Mach!“</p>
			<p class="T2">„Obojí, chlapče, obojí,“ řekl. „Starý i Mach.“</p>
			<p class="T2">„Jak to?“</p>
			<p class="T2">„Neposadíme se?“ ukázal rukou zpátky k novému vchodu.</p>
			<p class="T2">„Ne,“ řekl jsem tvrdě a o kvintu níž.</p>
			<p class="T2">„Budeme muset,“ pokrčil rameny. „Mě už nohy tak dlouho neudrží.“</p>
			<p class="T2">Vstoupil první. Ještě zvenčí jsem opatrně nahlédl do haly. Kolem stolu stála tři zelená křesla. Jen tři. Všechno je v pořádku. Vešel jsem za ním.</p>
			<p class="T2">„Jmenovali jsme se Altmacherovi,“ posadil se a odkašlal. „Až do pětačtyřicátého. Po válce jsme si jméno počeštili, to tehdy dělali skoro všichni. Ze dne na den jsme byli Machovi. A když pak… řekněme ze služebních důvodů… vyvstala potřeba mít k dispozici ještě jedno příjmení, měl jsem v občance napsáno Starý. Jenže tady na Karlovce jsem musel zůstat jako Mach. Říkal jsem vám, že mě Mánek dobře znal. Těžko bych mu vysvětloval, proč se najednou jmenuju jinak. A František mě poznal taky jako Macha. Služební jméno jsem tady používat nemohl.“</p>
			<p class="T2">„Copak záleží na tom, pod jakým jménem jste kdy komu škodil?“ Poprvé jsem se mu podíval do očí. Příjemné to nebylo. „Nevím, kolik lidí máte za ta léta na svědomí. Vím jen, že jste zničil Borovičku, a že všechno, co jste mu provedl, za vás po převratu odskákal pan Knot. A že už se jim nestihnete omluvit, ani kdybyste náhodou chtěl.“ Yveta ke mě zvedla oči. „A já taky ne,“ zašeptal jsem. „Ale přesto vám to neprojde. K soudu vás nedostanu, ale v novinách mám pořád dost kamarádů!“</p>
			<p class="T2">„Vůbec jsem tehdy nevěděl, že na Knotovi mají zájem v Závětří na Státní.“</p>
			<p class="T2">„Na <span class="italic _idGenCharOverride-2">panu</span> Knotovi,“ ucedila Yveta.</p>
			<p class="T2">„Na panu Knotovi,“ zopakoval ochotně. „Ale s Borovičkou je to složitější,“ dodal.</p>
			<p class="T2">„Proč?“</p>
			<p class="T2">„Proč?“ Na malou chvíli přivřel oči. „Protože měl tu nejkrásnější holku, jaká se tady kdy narodila.“</p>
			<p class="T2">„Cože?“</p>
			<p class="T2">„A vykašlal se na ni. Ode mě dostal jen to, co mu patřilo. Čtenářky si popláčou,“ pravil jedovatě. „Pište si, pane redaktore, jestli máte kam.“</p>
			<p class="T2">„Na psaní je tady málo světla.“ Nebyl jsem ochoten s ním o čemkoli debatovat.</p>
			<p class="T2">„Tak já vám rozsvítím. Abyste konečně pochopil, o co tady šlo.“</p>
			<p class="T2">Vstal jsem, aby bylo jasné, že mě jeho kecy nezajímají. Jenže jako by si nevšiml. Díval se do prázdného křesla a mluvil.</p>
			<p class="T2">„Když kdysi Karlovku převzal syn starého Maurera, bylo to maličké a úplně chudé hospodářství. Mladý pán se ovšem rozhodl, že z ní udělá hotýlek. Gasthaus Karlbaude. Začal stavět patro, ale tenhle kraj tehdy nebyl bohatý, a on na tom málem prodělal kalhoty. Můj otec tady položil střechu a pomáhal se spoustou jiných věcí. Uměl všechno a Maurer ho jakž takž platil, dokud měl z čeho. Pak přišla krize, otec to dokončil skoro zadarmo, ale trvalo dlouho, než sem začali jezdit aspoň nějací hosté. Bouda byla těžko dostupná a žádné pohodlí neskýtala. Maurer si dokonce dole ve Lhotce otevřel holičství, aby měl nějaké příjmy, ale dohromady bída s nouzí. S otcem ovšem byli přátelé a já jsem tady strávil spoustu času. Christel byla krásná už jako holčička. Hráli jsme si skoro pořád… spoustu blbostí jsme dělali… hezký časy to byly… No a pak šla studovat do Poříčí na gymnázium… byla hodně nadaná… uměla hrát na klavír… její otec se v ní viděl… Jenže tam potkala Borowitschku a zamilovala se. No a pak přišel ten jejich <span class="italic _idGenCharOverride-2">Tag der Befreiung</span>, a já měl definitivně po legraci.“</p>
			<p class="T2">„Cože?“</p>
			<p class="T2">„Čemu nerozumíte? <span class="italic _idGenCharOverride-2">Tag der Befreiung</span>? Den osvobození! Jen pár dní po Mnichovu. To vás ve škole neučili? Osmého října ze Lhotky vypadli poslední Češi. Neměli na vybranou. Už předtím to bylo ostré, ale po Mnichovu by tu zůstal jen sebevrah.“</p>
			<p class="T2">„A vy jste šel kam?“</p>
			<p class="T2">„Nikam. Můj otec totiž <span class="italic _idGenCharOverride-2">byl</span> sebevrah. Žili jsme v podhůří, v Daremné. Celá vesnice byla česká. Najednou jsme všichni podléhali německé správě, ale do vnitrozemí přesto odešel málokdo. Neměli jsme kam a říkalo se, že když budeme loajálními občany Říše a nebudeme se plést skopčákům pod nohy, tak bychom to tam mohli přežít. Takže jsme zůstali. Na rok, na dva pak bylo Němcům líp a nám hůř. Ale Maurer na nás nezapomněl a navzdory tomu, co se kolem dělo, otci občas dohodil nějakou práci. Nadávali mu, co má co živit nějaké Čechy, ale dokud skopčákům jakž takž fungovalo zásobování, zůstalo jen u slov. Jenže potom se jim to začalo hroutit, hory se během pár měsíců vylidnily a bylo zle. Nejdřív narukovali mladí, pak ještě mladší a nakonec ti nejstarší. To už jsme si s Christel nehráli. Jednou jsem tu s ní Borovičku potkal. Nevšímala si mě a on už vůbec ne. Jako bych tu nebyl. Ale chápal jsem to. Pár dní nato totiž chlapec odmašíroval na východní frontu.“</p>
			<p class="T2">„A bohužel přežil, že?“</p>
			<p class="T2">„Ano, bohužel. Bohužel pro ni. Christel měla po válce jedinou šanci, a to jsem byl já. Otec se stal na Karlovce národním správcem, protože jsme tu byli první. Měli jsme to nejblíž, a ještě jsme spěchali. <span class="italic _idGenCharOverride-2">Chtěli jsme tu být první!</span> Nabídl jsem jí sňatek, aby mohla zůstat, matka i sestra by taky mohly, pár takových případů tady bylo…“</p>
			<p class="T2">„Pan Maurer by nesměl?“</p>
			<p class="T2">„Maurer umřel ještě za nacistů. I jeho chtěli poslat na frontu, ale už neodjel.“</p>
			<p class="T2">„A vy jste se jako loajální rodinný přítel rozhodl zachránit dceru, že?“</p>
			<p class="T2">Vyprovokovat se nenechal. „Přesně tak. Věděl jsem, že od našich se můžu dočkat čehokoli, až si vezmu Němku za ženu. Jenže ona nechtěla. Třikrát jsem jí tu nabídku zopakoval. Vysvětloval jsem jí, že nemá na vybranou. Odmítla pokaždé. Kvůli němu. Tak dostala půl hodiny, sbalila si věci, odjela do Poříčí a pak tam, kam chtěla. I s ním.“</p>
			<p class="T2">„Prostě jste je vyhnali.“</p>
			<p class="T2">„To se teď tak říká, že?“ ušklíbl se.</p>
			<p class="T2">„Jo. Teď se to tak říká, a tehdy to tak bylo.“</p>
			<p class="T2">„Maurerovi nebyli zlí lidé. Ale jinak… Nezažili jste to.“</p>
			<p class="T2">„To je argument?“</p>
			<p class="T2">Poprvé na mě důkladně zaostřil. „Jo, to je argument. Něco vám řeknu, pane. Víte o tom všem hovno, dáma promine. Já jsem tady v osmatřicátým žil. A pamatuju si to. Vlízt tenkrát v Poříčí do hospody, už byste živej nevylez. Ty kecy o hodných Němcích a zlých Češích jsou teď sice populární, ale já u toho byl. Když tady ještě dneska potkám chlapa v bílejch podkolenkách, spadne mi srdce do kalhot a vůbec se za to nestydím. Celá ta Maurerova famílie mohla dopadnout mnohem hůř, kdybychom tady nebyli první!“</p>
			<p class="T2">„Postříleli by je?“</p>
			<p class="T2">„Možná. Jako na Klínovce a kdovíkde ještě.“</p>
			<p class="T2">„Takže vyhnat je z chalupy bylo vlastně docela humánní, že?“</p>
			<p class="T2">Neodpověděl a mlčky mě pozoroval. Pak ho najednou něco napadlo. Stařeckýma očima se jedovatě usmál a pohodlně se opřel. Potom sáhl do kapsy a vytáhl svazek klíčů. „Tenhle je od sklepa,“ ukázal na dveře za mými zády. „Byl jste někdy uvnitř?“</p>
			<p class="T2">Zaváhal jsem. Přece mu nebudu vyprávět, jak jsem se tam kdysi polekal jakéhosi přeludu. „Ne,“ řekl jsem. „Do sklepa jsme jako děti nesměli.“</p>
			<p class="T2">„To nevadí, však se tam určitě zorientujete. Mluvíte německy?“</p>
			<p class="T2">„Proč?“</p>
			<p class="T2">„Jen tak. Až tam vlezete, sestoupíte pár schodů, ale na konci sklepa zase po jiných schodech vylezete nahoru. Tam uvidíte další dveře… a pak je stačí jen otevřít.“</p>
			<p class="T2">„A najdu poklad?“ řekl jsem ironicky, ale něco už jsem začínal tušit.</p>
			<p class="T2">„To zrovna ne,“ odpověděl. „Za chatou byl kdysi přístavek. Taková lepší kůlna. Ještě v osmatřicátém na jaře ji stavěl můj otec, pomáhal jsem. Prý se v ní pak schovával Borovička, když zběhl z fronty, hrdina. Brzy po válce jsme ji zbourali, už ani nevím proč. A do toho přístavku těmi dveřmi vstoupíte.“</p>
			<p class="T2">Yvetiny oči po něm blýskly tmavozeleným světlem.</p>
			<p class="T2">„My s mladou paní tady na vás počkáme,“ dodal jízlivě. „Když budete mít štěstí, narazíte na pár typických dobrosrdečných Němců, co se sem přijeli zrekreovat před další oddanou službou Říši. Srát se s vámi samozřejmě nebudou. Jestli se vrátíte živý, podepíšu vám, že jste měl s těmi svými plky pravdu. Užijte si to!“</p>
			<p class="T2">Zamkl mi ústa, ale bohužel ne uši. Jako bych po těch letech znovu jasně uslyšel, co na mě ten chlap tenkrát ve sklepě křičel. A jakou řečí.</p>
			<p class="T2">Ani jsem se nepohnul, díval jsem se jinam. Vůbec jsem nevěděl, co bych mohl říct, kdybych dokázal pohnout rty.</p>
			<p class="T2">Kupodivu se nezdálo, že by z toho měl radost. Mluvil dál, ale i on se díval jinam. „Však se za pár let taky dočkáte. Budou vám tvrdit, že to za nás zdaleka nebylo tak strašné, že jsou na světě horší režimy, že se nemělo šmahem likvidovat všechno, co socialismus přinesl, že jsme na rozdíl od vás dokázali v republice udržet pořádek, že jsme dali lidem práci, že byla hloupost vylívat s vaničkou i dítě… a vy budete křičet, že všechno bylo jinak, že jste to přece zažil, že si to všechno pamatujete… a v lepším případě jim budete k smíchu. Jako jsem teď k smíchu já vám.“</p>
			<p class="T2">„I kdyby to tak bylo,“ řekl jsem, protože to najednou šlo, „pořád je mezi námi jeden rozdíl. Chápete? My jsme nikoho nestříleli. Nikoho jsme nezavírali. Nerozdělovali jsme rodiny, nikoho jsme nevyháněli, nikoho jsme neudávali. A už vůbec ne proto, že nám někdy někdo přebral holku!“</p>
			<p class="T2">„Seděl jste si na uších, když jsem se vám to snažil vysvětlit?“ zvýšil hlas. „Mně nevadilo, že si ji odvedl! To se přece stává. Ale on ji <span class="italic _idGenCharOverride-2">nechal</span>! On se tam na ni <span class="italic _idGenCharOverride-2">vykašlal</span>! Když jsem se od Mánka náhodou dozvěděl, že se po dvaceti letech objevil na Karlovce, měl jsem z toho radost. Velkou! A upřímnou! Vláďovi jsem řekl, ať mi dá určitě vědět, až zase přijede, že chci vidět Christel a její dceru. A on mi řekl, že frau Borowitschka se nejmenuje Christel, ale Ilse. Nevěřil jsem mu, tak jsem se příští rok přijel podívat. Měl pravdu. Namísto krásné okaté holky seděla s Borowitschkou u stolu jakási Němka. Prsatá ordinérní Němka. Zeptal jsem se ho. Říkal, že si na mě nepamatuje. To bych mu možná věřil, ale on jako by si nevzpomněl ani na ni! Christel? říkal. To už je dávno! A mávl rukou, ať mu dám pokoj. Rozumíte? Mávl rukou! Nikdy na to gesto nezapomenu. No a pak jednou přiharcoval, půlka chaty hned věděla, že má s sebou vysílačku a že se snaží zorganizovat nějaké hnutí nebo co… Tak jsem taky mávl rukou.“</p>
			<p class="T2">Rozčileně dýchal do naprostého ticha.</p>
			<p class="T2">Ani pendlovky netikaly.</p>
			<p class="T2">Ostatně už dlouho tady netikaly pendlovky.</p>
			<p class="T2">„A co když to bylo jinak?“ zašeptala Yveta. „Co když odešla ona od něho?“</p>
			<p class="T2">„To by mi řekl.“</p>
			<p class="T2">Přestalo mě to bavit. Kus konečně spěje k rozuzlení.</p>
			<p class="T2">„Počkej, Yveto,“ řekl jsem. Natáhl jsem nohy a o zelené opěradlo jsem se opřel stejně pohodlně jako před chvílí on. „Uvedeme pána do obrazu.“</p>
			<p class="T2">„Jak to myslíte?“</p>
			<p class="T2">Najednou jsem neměl problém dívat se mu do očí. „Musel jste mít opravdu ukrutnou radost, když jste o panu Borovičkovi po dvaceti letech najednou zase slyšel. A upřímnou! Dokonce tak upřímnou, že jste se o ni hned podělil s přáteli. Na tom záznamu jste označen jako Pramen, ale dohledat vaše jméno nebyl takový problém. A není to záznam z kriminálky.“</p>
			<p class="T2">„Nevím, o čem mluvíte,“ vrtěl hlavou.</p>
			<p class="T2">„Ne? Kapitán Vokurka, major Kraml, nic? Nevadí, o to přece nejde.“ Už jsem byl na koni a nikdo mě z něho neshodí. „Důležité je, že Christel a Borovička z Poříčí neodjeli společně. Vlak, ve kterým jela ona, měl cestou takovou neplánovanou zastávku a Christel za pár měsíců při potratu zemřela. Borovička už ji nikdy neviděl. A trvalo spoustu let, než se o tom aspoň dozvěděl. Nikdy na ni nezapomněl. Každý rok odtud jezdil do Poříčí na hřbitov zapálit Maurerovi svíčku. Až se mu za pár let podaří utéct z basy na Západ, změní si jméno, aby ho tam nikdo nenašel. A hádejte, jak se bude jmenovat?“</p>
			<p class="T2">Díval se daleko za mě. Pak si poposedl, křeslo pod ním odporně zavrzalo, ale nevstal. Bezradně se podíval na Yvetu i na mě, ale ještě chvíli trvalo, než promluvil.</p>
			<p class="T2">„Odkud to všechno víte?“ Hovořil potichu, dýchal nahlas.</p>
			<p class="T2">„Vím to od pana Knota už víc než deset let. Jenže jsem mu nevěřil. A taky jsem našel Týnu. Ta sice ničemu nerozumí, ale Maurerův hrob v Poříčí si pamatuje.“</p>
			<p class="T2">„Blbost,“ zasípal. „Všechno jste si to vymyslel.“</p>
			<p class="T2">Vstal jsem. „Vy víte, že ne.“</p>
			<p class="T2">Na Horní jsme šli s Yvetou pěšky a mlčky.</p>
			<p class="T3a">2</p>
			<p class="T1">„Dáte si ještě něco? Vrátím se nejdřív za hodinu!“</p>
			<p class="T2">Seděli jsme před chatou a pili třetí čaj. Renata odjížděla do Poříčí vyzvednout otce, který se vrací od moře. Z Prahy prý musel cestovat autobusem, protože auto mají na Horní jenom jedno.</p>
			<p class="T2">Poděkovali jsme. „Kdybyste potřebovali odejít, klíč je zevnitř. A klidně zamkněte, mám s sebou náhradní,“ dodala.</p>
			<p class="T2">Bylo sedm pryč a nikam jsme se nechystali. Ani jsme moc nemluvili. K příběhu ostatně nebylo co dodat. Pachatel usvědčen, ovšem potrestán by mohl být nanejvýš jedním z tisíců článků, které toho dne vyjdou v novinách. Jenže já už ve skutečnosti žádné známé v redakci nemám.</p>
			<p class="T2">„Ani <span class="italic _idGenCharOverride-2">říct</span> to nikomu nemůžeme. Milan nežije, rodiče nežijí, tvoji rodiče nežijí, pan Borovička nežije, Dana nevnímá. Už není komu.“ Yveta odložila šálek.</p>
			<p class="T2">Už není komu. Na tom se náš věk pozná nejlépe.</p>
			<p class="T2">Stýskalo se mu po holce. Nic jiného, nic víc. Nezeptal se, nedomýšlel, nenapadlo ho jiné vysvětlení. Neuměl pochybovat o vlastních závěrech a neměl důvod se to učit. Na svědomí má Borowitschku, Týnu, strejdánka, a vlastně i zverbovaného Kalvodu a nás dva s Drahovzalem jako Borowitschkovy statečné mstitele. Vojta měl pravdu, žádný příběh nikdy nekončí.</p>
			<p class="T2">Málem mi to přišlo k smíchu.</p>
			<p class="T2">Ani já jsem o svých závěrech dlouho nepochyboval. A přitom jen stačilo lépe číst. Když kapitán Stříhal koncem osmdesátých let uzavíral Knotův spis, napsal to přece docela přesně. Strejdánka zlomili v souvislosti s akcí Rýbrcoul, během níž se jim podařilo zneškodnit nebezpečného violistu se všemi jeho přáteli a smyčci. Přesně tak. Ale strejdánek jim cestu neumetl. I on byl nejprve oběť. Nejprve. Pak už ne. Jenže kdybych Stříhalův záznam přečetl správně, nikdy bych nezatoužil pomstít holku v zelených šatečkách, a ten třináctiřádkový jedňák bych nenapsal. Napsal by ho Drahovzal a já bych nejspíš povstal na strejdánkovu obranu. Ani tak by příběh nekončil, jen by vedl jinudy. Stačilo málo. Už to nezměním. Šanci jsem dostal, ale prošvihl jsem ji. Všechno je jenom dvakrát.</p>
			<p class="T2">Leda bych to všechno zkusil vysvětlit tomu klukovi, který zítra po obědě vyrazí s Karolínkou na Pláně a na dolní stanici lanovky se beze mě neobejde. I on tu šanci přece za pár let dostane.</p>
			<p class="T2">„Věděla jsem tehdy, že pracuješ ve Svobodkách. Divila jsem se, žes tomu článku nezabránil, ale říkala jsem si, že na to asi nemáš páky.“ Mluvila pomalu, rozmýšlela každé slovo. „Potom jsi napsal něco o honu na agenty, nebo jak se to tehdy říkalo. Dana byla nadšená a chtěla se s tebou sejít. Bohužel jsem se jí pak nezeptala, jak to vlastně dopadlo. A když jsem si po roce vzpomněla, tak to Dana nějak zamluvila. Knotovi se brzy nato přestěhovali do Prahy, protože tam žádné aféry ze Závětří nikdy nikoho nezajímaly a nezajímají. Oběma to pomohlo.“</p>
			<p class="T2">„Nevěděl jsem, co víš. Když jsem odešel z novin, na čas jsem na Borovičku zapomněl. A na strejdánka taky. Měl jsem jiné starosti. Vzpomněl jsem si, až když mi Radek řekl, jak to s tebou a s Knotovými bylo. Nejsem rád, že jsem to tehdy o strejdánkovi napsal jako první.“</p>
			<p class="T2">„Kdybys to nenapsal ty, napsal by to někdo jiný.“</p>
			<p class="T2">„Jo, takhle nějak to oni vždycky říkali, že? Kdybych to neudělal já, udělal by to někdo horší. Jenže tohle jsem napsal <span class="italic _idGenCharOverride-2">já</span>, ne někdo jiný. Naštěstí jsem toho nenapsal víc. I když…“</p>
			<p class="T2">„I když?“</p>
			<p class="T2">„I když by bylo o čem. Borovičku musíme ze strejdánkova účtu škrtnout. Všechna ostatní jména tam zůstanou. Kdybych znal místo Borovičky třeba tu ženskou z národního výboru, asi bych tenkrát do novin napsal o ní.“</p>
			<p class="T2">Jako by sklopila oči. „Stejně je to všechno pryč,“ řekla.</p>
			<p class="T2">Ano. Všechno je pryč. Zločinci ani hrdinové starých časů dávno nikoho nezajímají. Pachatel zemřel, oběť zemřela, a to dokonce dřív, než jsem stihl pochopit, který je vlastně který. Možná to vůbec pochopit nejde. V téhle zemi jsme přece vždycky každý trochu pachatel a trochu oběť. Možná by mi ve Svobodkách Machův příběh otiskli, ale Borowitschkův pokus o mezinárodní odboj by byl čtenářům k smíchu. A strejdánkova životní tragédie celostránku v novinách dnes už taky neunese.</p>
			<p class="T2">Za Yvetinými černými vlasy zacházelo slunce. Docela jí slušelo.</p>
			<p class="T2">„Těšil ses na ni moc?“ řekla najednou.</p>
			<p class="T2">Pár vteřin mi trvalo, než jsem dokázal přepnout program.</p>
			<p class="T2">Zkusil jsem se usmát, ale namísto úsměvu mi po tváři přeběhl hořký marný škleb. Těšil, Yveto. Nechci žít sám a Karolína byla první. Z mladých holek mám strach a spolužačky jsou zadané.</p>
			<p class="T2">Musíš počkat, až se začnou rozvádět.</p>
			<p class="T2">Anebo hledat ty, které už se rozvedly.</p>
			<p class="T2">Zahleděl jsem se do potemnělé krajiny. Boudy na svazích proti Karlovce, z nichž některé tehdy svítily a jiné nesvítily, odtud vidět nejsou. Svítí se jen v několika oknech tří panelákových sídlišť, která tady tenkrát nestála a která jsou potmě stejně ošklivá jako ve dne. Moje nové časy. Moje <span class="italic _idGenCharOverride-2">nejnovější</span> časy.</p>
			<p class="T2">Napadlo mě, že obraz Karolíny, vstupující před pár dny do červené jídelny ve fialových kalhotách a černém tričku s něčí tváří bez jména, by nemusel být poslední, do kterého jsem se v životě zamiloval.</p>
			<p class="T2">Jestli bude Yveta chtít.</p>
			<p class="T3a">3</p>
			<p class="T1">Díval jsem se na zvětšenou a vyretušovanou fotografii. Vznikla před pár měsíci a rozhodně jsem tehdy neměl v úmyslu použít ji k tomuto účelu. Fotografovat ostatně neumím. Hloubku očí jsem nezachytil. Jen lehký úsměv, pro dnešní příležitost téměř nevhodný.</p>
			<p class="T2">Hudbu jsme vybrali dobře. Jako syn svého otce jsem věděl, že živou muziku na pohřbech většinou obstarávají muzikanti v důchodu, jimž se třesou ruce i dech. Erárnímu <span class="verzalky _idGenCharOverride-1">CD</span> přehrávači se laser netřese.</p>
			<p class="T2">Nebrečel jsem. Týden jsem zařizoval všechny náležitosti, sháněl adresy vzdálených příbuzných, z paměti vytahoval jména kolegů, spolupracovníků a přátel a snažil se zjistit jejich telefonní čísla. Na pohřeb přišli skoro všichni, ale já jsem doteď unavený až k nepláči. Styděl jsem se za to.</p>
			<p class="T2">Pak mi pomohla alergie. Květin leželo kolem rakve hodně a některé štípaly opravdu vydatně. Znovu jsem se zahleděl fotografii do očí.</p>
			<p class="T2">No jo, mami, ale jak to mám říct tátovi?</p>
			<p class="T2">Teď už bychom mu to přece měli říct, ne? To on by se asi divil, že jsi za ním přestala chodit!</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">„Aincha umchea???“</p>
			<p class="T2">Tentokrát jsem jeho samohláskové řeči porozuměl napoprvé. Rozplakal se.</p>
			<p class="T2">Seděl jsem na kraji postele. Sestřičky čekaly za dveřmi s uklidňující injekcí. Držel jsem tátu za ruku a nechtělo se mi zrovna v tuto chvíli volat do pokoje cizí lidi.</p>
			<p class="T2">Postupně se uklidňoval i bez sestřiček.</p>
			<p class="T2">„Uaich i ache?“</p>
			<p class="T2">Vstal jsem a napustil vodu do konvice. Pak jsem odsypal kávu do hrníčku a ve skříňce nad umyvadlem našel umělé sladidlo. Sáhl jsem po utěrce a z odkapávače podal talířek. Nejdřív ho budu muset znovu umýt, všiml jsem si. Sestřičky na to nemají tolik času.</p>
			<p class="T2">„Cos mi to vlastně říkal?“ ozvalo se z postele.</p>
			<p class="T2">Dobře. Znovu od začátku. Doufám, že sestřičky na chodbě stále ještě čekají.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">I napodruhé se uklidnil bez cizí pomoci. Vypil kávu, snědl tři sušenky a znovu ulehl.</p>
			<p class="T2">„Ís!“ zavolal.</p>
			<p class="T2">„Prosím?“</p>
			<p class="T2">„Číst!“</p>
			<p class="T2">„Jasně, tati. Budeme. Ale mohl by sis číst sám! To přece dokážeš!“</p>
			<p class="T2">„Ne. Čti mi ty!“</p>
			<p class="T2">Nikdy si nechce číst sám, vždycky chce jen poslouchat. Jenže ještě minulý měsíc jsme se ve čtení střídali s mámou.</p>
			<p class="T2">Otevřel jsem zásuvku nočního stolku a vytáhl Devadesátku. Jsme na začátku, víc než jednu kapitolu denně táta nevstřebá. Na konci četby obvykle usne.</p>
			<p class="T2"><span class="italic _idGenCharOverride-2">Mirek se s námahou prodral k Tapinovi, aby mu jako první podal ruku, </span>začal jsem. Občas se v těchto chvílích letmo podívám do tátových zavřených očí a snažím se uhodnout, co se mu během čtení honí hlavou, na co vzpomíná. Na schůzky malých skautíků z konce třicátých let? Nebo si vybavuje, co prožíval, když právě tuto knížku četl poprvé?</p>
			<p class="T2">Kdepak, tohle není literatura pro děti. Tohle je literatura pro obě krajní věkové kategorie.</p>
			<p class="T2">Taky se k ní jednou vrátím.</p>
			<p class="T2"><span class="italic _idGenCharOverride-2">Tapin se na Mirka usmál a pravil: „Tak ještě jsi nezrušil? Ještě ne?“ Narážel tím na Mirkův junácký slib, na táboře složený. „Nezrušil!“ řekl Mirek pevně. „A nezruším nikdy, Tapine!“</span></p>
			<p class="T2">Na zprávu o mámině odchodu dokázal zapomenout i podruhé. Ležel a něžně se usmíval.</p>
			<p class="T2"><span class="italic _idGenCharOverride-2">Hoši z Jelení družiny se ho zmocnili a zatáhli k družinovému stolku, ale Mirek bloudí očima po klubovně. Jiří tu ještě není! Přijde? Mirek si neumí představit, že by nepřišel. Musí přijít, musí s Devadesátkou začít další rok nových příběhů! Není možné, že by se po prázdninách do oddílu nevrátil!</span></p>
			<p class="T2">Nevrátí se, zašeptal. Z levého oka mu stékala malá slza.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Sestřičky telefonovaly až druhý den ráno. Po desáté hodině večerní prý podobnými zprávami pozůstalé neobtěžují.</p>
			<p class="T3a">4</p>
			<p class="T1">Na pokoj jsme odešli dřív, než se Renata stihla vrátit z Poříčí. Pak jsme pootevřeným oknem slyšeli brzdit auto, ale měli jsme v tu chvíli jiný program.</p>
			<p class="T2">„Kufr mi přece nosit nebudeš,“ zaslechli jsme mužský hlas. Unavený a lehce podrážděný. Zřejmě Renatin otec.</p>
			<p class="T2">O hodinu později se mi tato věta rozezněla v uších znovu.</p>
			<p class="T2">Kufr mi přece nosit nebudeš.</p>
			<p class="T2">Yveta usínala, já jsem se naopak probouzel. Sluch mám totiž po tátovi stoprocentní.</p>
			<p class="T2">Pak jsem si uvědomil, že vizitku Boudy Na horní, na jejíž rub mi Yveta v sobotu večer napsala číslo Karolínina mobilu, mám pořád v peněžence.</p>
			<p class="T2">Ležel jsem ještě několik minut, než jsem si byl jist, že Yveta tvrdě spí. Pak jsem tiše vstal, z pokoje jsem vyšel na tlumeně osvětlenou chodbu a vizitku vytáhl z peněženky. Jméno, kterého jsem si v sobotu vlastně vůbec nevšiml, bylo vytištěno drobným písmem pod logem a názvem chaty.</p>
			<p class="T2">Mají-li se kruhy uzavírat, mají se uzavírat všechny.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Ráno jsem Yvetě nic neřekl. Snídani nám stejně jako každý jiný den nachystala Renata. Předpokládal jsem, že pan otec spí po dlouhé cestě. Koneckonců už není nejmladší. Počítal jsem. Šedesát? Pětašedesát?</p>
			<p class="T2">Požádali jsme Renatu, aby nám připravila účet. Odešla do recepce, s otcem se minula ve dveřích. Zřejmě nemohl dospat.</p>
			<p class="T2">„Dobré jitro,“ pozdravil s profesionální intonací. Měl jsem ho za zády, otočil jsem se.</p>
			<p class="T2">Vzpomínka je v kostkované košili. Už to asi není ta původní, ale oblečen chodí pořád stejně. Košile má vyhrnuté rukávy a džíny jsou seprané do běla. Přesně takhle si ho pamatuju. Od tehdy. Nebo od včerejška? Zešedivěl, mírně se nahrbil, ale pořád vypadal dobře. Možná lépe než já. Yveta zvedla pohled a odpověděla mu do očí.</p>
			<p class="T2">I ona měla sluch po tatínkovi. Jen jí to chvíli trvalo.</p>
			<p class="T2">„Františku?“ řekla pomalu a téměř užasle.</p>
			<p class="T2">Přišel ke stolu a natáhl se po Yvetiných použitých talířcích. Nepromluvil ovšem k ní, ale ke mně. „Připomněl jste mi někoho úplně jiného,“ pravil. „Tak jsem se šel podívat do knihy hostů. Už bych vás nepoznal. Mladou paní ano, ale vás ne. Pořád se přátelíte? Nebo snad…?“ Lehce se usmál, ale jinak žádné emoce najevo nedával.</p>
			<p class="T2">„Měli jsme pětadvacet let přestávku,“ řekl jsem.</p>
			<p class="T2">Podal mi ruku, ale nestiskl.</p>
			<p class="T2">„Františku! Moc ráda vás vidím!“ rozehřála se Yveta. „Po takové době!“ Usmívala se na něho i na mě. A vstala. Aby to měl snazší, kdyby ji chtěl obejmout?</p>
			<p class="T2">Vždyť jsi ho viděla včera! chtěl jsem říct. A navíc mladšího a krásnějšího!</p>
			<p class="T2">„No… Někdy se takové náhody stanou,“ znovu se přinutil k neznatelnému úsměvu. Pak naskládal nádobí na tác a odnesl je do kuchyně.</p>
			<p class="T2">Do jídelny se vrátil, jen aby prošel zpět do recepce. Už se neusmíval a málem se ani nezastavil.</p>
			<p class="T2">„Rodiče žijí?“ zeptal se na půl úst.</p>
			<p class="T2">„Ne,“ odpověděl jsem za oba.</p>
			<p class="T2">Vlastně za všechny čtyři.</p>
			<p class="T2">Vlastně za všech šest.</p>
			<p class="T2">„To je mi líto,“ pravil bez jakékoli účasti. „Odjíždíte?“</p>
			<p class="T2">„Bohužel,“ řekla Yveta s poslední nadějí, že se nám v tom třeba pokusí zabránit.</p>
			<p class="T2">„Tak šťastnou cestu.“ Viděli jsme už jen záda.</p>
			<p class="T2">S Renatou se znovu minul ve dveřích do recepce.</p>
			<p class="T2">„Hotově, nebo na fakturu?“ volala na nás z chodby.</p>
			<p class="T2">„Jedině hotově,“ odpověděl za mě. „S fakturami máme špatné zkušenosti.“ Ani se neohlédl.</p>
			<p class="T2">Yveta nenašla kapesník a dlaň musela stisknout naprázdno.</p>
			<p class="T2">Zaplatili jsme hotově.</p>
			<p class="T2">„Pojď,“ zašeptala. „Raději už pojď.“</p>
			<p class="T2">„Jasně,“ řekl jsem. „Taky trochu spěchám.“</p>
			<p class="T2">Jako bych ji překvapil. „Kam?“</p>
			<p class="T2">V noci jsem chvíli přemýšlel, jestli to mám udělat. Jestli mám ještě jednou vstoupit do starého vchodu jen proto, abych svému mladšímu já pomohl k jednomu z největších životních zážitků.</p>
			<p class="T2">Vlastně nebylo o čem přemýšlet. „Když tam nebudu přesně, tak je ta bába v pokladně vůbec nepustí na lanovku,“ řekl jsem. „Přece v tom toho kluka nenechám.“</p>
			<p class="T2">Usmála se. Aspoň trochu.</p>
			<p class="T2">Vystoupali jsme do pokoje a dobalili vše, co ještě nebylo sbaleno.</p>
			<p class="T2">„Co s tímhle?“ ukázala na Borowitschkovu violu.</p>
			<p class="T2">Nevěděl jsem. Pak mě to napadlo. „Necháme ji tady,“ řekl jsem po chvíli. Z krosny jsem vytáhl blok, z bloku list a z kapsy propisku. Milý Františku, tohle je pozdrav od pana Borovičky, napsal jsem. A podepsal jsem se. Estébák.</p>
			<p class="T2">Otevřel jsem pouzdro. Vysílačka byla o málo větší než <span class="verzalky _idGenCharOverride-1">RF</span>10, kterou mě kdysi učili ovládat v Novém Mestě nad Váhom. Nepamatuju si z toho nic.</p>
			<p class="T2">Už jsou <span class="italic _idGenCharOverride-2">jiné časy</span>.</p>
			<p class="T2">O hodinu později jsem si před starým vchodem do Karlovky sundal ze zad krosnu a opřel ji o zeď.</p>
			<p class="T2">„Počkáš tady na mě?“ zeptal jsem se.</p>
			<p class="T2">„Nebuď tam dlouho,“ řekla.</p>
			<p class="T3a">5</p>
			<p class="T1">Úterý 26. 7. 1977</p>
			<p class="T1"><span class="italic _idGenCharOverride-2">Bylo domluveno, že manželky vypraví děti tak, aby na dolní stanici lanovky dorazily o</span> <span class="italic _idGenCharOverride-2">půl druhé. Počítali jsme tedy s tím, že okolo tři čtvrtě přijedou nahoru. Sami jsme na Pláně vyjeli před půl jednou, hned jsme se pohodlně usadili v bufetu na horní stanici a objednali si gulášovou polívku a pivo. Polévka byla výborná, dokonce jsme si objednali druhou porci a</span> <span class="italic _idGenCharOverride-2">pak i druhé pivo. Zrovna jsme si je nesli od pultu ke stolku, když se znovu rozjela lanovka. Podíval jsem se na hodinky, byla teprve jedna, měli jsme mít tedy víc než půl hodiny čas. Najednou však Láďa vyskočil ze židle, protože si všiml (naštěstí seděl u okna!), že z lanovky právě seskakuje Karolínka. O půl hodiny dříve! Zahlédl jsem sedačku s Pavlíkem. V ničem už se na Jiřinu nemohu spolehnout! Polívku i pivo jsme nechali stát a vyběhli do chodbičky k záchodům. Děti vešly a postavily se k pultu. Schovali jsme se na záchod, ale škvírou mezi dveřmi jsme ještě stačili zahlédnout, že se Pavlík vydává naším směrem. Na pánských toaletách je jen jedna miniaturní kabinka, vběhli jsme oba dovnitř, zamkli jsme se a natěsnali se kolem mísy, já z boku, Láďa zepředu, čert mi byl tuhle výpravu dlužen! Po chvíli Láďa opatrně odemkl a vyhlédl, bohužel zrovna v té vteřině, kdy se otevřely dveře a na toaletu vstoupil — nikoli náš Pavel, ale Milanův Estébák! Láďa si ho všiml, už když jsme odcházeli z Karlovky, postával kousek nad chatou, ale i na tu dálku jsme ho poznali (ty stále stejné flekaté texasky!), přestože letos nebydlí na Karlovce. Tam už ho totiž všichni známe. Na Pláně přijel zřejmě lanovkou spolu s našimi dětmi. Pozdravil, ale díval se na nás vyjeveně, až nevěřícně. Myslel jsem, že nás bude považovat za nějaké úchyly, jenže on si hned dal dvě a</span> <span class="italic _idGenCharOverride-2">dvě dohromady a zeptal se: „Vy tady ty děti hlídáte?“ Napadla mě drzá odpověď, ale netroufl jsem si. Láďa se ho vcelku klidně zeptal, jestli on sám má nějaké děti. Řekl, že ne. „Tak tomu nemůžete rozumět,“ usadil ho stroze.</span></p>
			<p class="T2"><span class="italic _idGenCharOverride-2">Na půl kroku jsem vyšel ze dveří toalety. Děti seděly u stolu vedle sebe a dívaly se z okna. Krátce jsme se poradili a pak se nám podařilo za jejich zády šťastně a nenápadně zmizet. Vyklouzli jsme z bufetu a schovali se za budku u lyžařského vleku. Čekali jsme dlouho, děti si totiž chtěly společných chvilek bez dozoru užít do sytosti. Pak vyšly ven, pomalu vyplňovaly lístek od fotografa, a teprve potom se konečně vydaly domluvenou cestou k Boudě Na pláni. Dali jsme jim náskok, a když jsme přišli na rozcestí u boudy, znovu jsme narazili na Estébáka. Ten chlap je snad všude! řekl jsem si. „Šli dovnitř,“ ukázal k chatě, ale netvářil se příliš přátelsky. „Děkuji,“ řekl jsem neutrálně. Podíval se na mě odměřeně, chvíli váhal a pak řekl: „Hlavně abyste jim ten výlet nepokazili.“ „Jak to myslíte?“ zeptal jsem se. Ani hlavu ke mně neotočil a zamířil do boudy. Opravdu nepříjemný člověk. A co je mu vlastně do našich dětí?</span></p>
			<p class="T2"><span class="italic _idGenCharOverride-2">Pak se během krátké chvilky pokazilo počasí, a přestože bylo stále ještě časné odpoledne, jako by se začínalo šeřit. Z bezpečné vzdálenosti jsme zkontrolovali, jestli se děti na rozcestí u Hájenky nespletou, ale Pavel vedl výpravu spolehlivě. Bohužel už drobně poprchalo a my jsme nemohli zrychlit. V jedné z příštích zatáček jsme si až na poslední chvíli všimli, že Karolínka odbíhá z cesty a schovává se za strom. Naštěstí nás nezahlédla. Pršelo na nás stále hustěji z mraků i ze stromů, ale pohnout jsme se nesměli. Byl jsem naštvaný na Jiřinu, že tento výlet dětem proti mé vůli povolila, a ještě mě pověřila dozorem. Mnohem trapnější chvilku nám ovšem děti připravily, když se rozhodly, že se povedou za ruce. Láďa se naštěstí usmíval. Jenže za pár minut bylo hůř: když míjely altán Na vyhlídce, rozhodly se, že se tam ukryjí před deštěm, a po chvíli se začaly hladit, objímat, a dokonce pusinkovat. To jsem byl naopak rád, že jsme je šli doprovodit my, a ne manželky. Stáli jsme v mokrém borůvčí snad půl hodiny, pršelo, bylo to k nepřečkání. Láďa pravil, že si bude muset s Karolínkou promluvit, mě napadlo totéž, jenže to budu muset nějak šikovně navléknout, aby Pavlovi nedošlo, že na dnešní túru nešel s Karolínkou sám. V lese bylo ticho, nikoho jsme nepotkali, nikdo nás nepředešel, ostatně všichni rozumní lidé touto dobou sedí v chatách v teple a suchu, říkal jsem si. Před rozcestím, na kterém se ke stezce od Plání připojuje cesta k modrému mlýnku, jsme se zastavili, protože pěšinka k chatě dál vede nebezpečně přímo a bez zatáček. Počkali jsme pět minut a pak jsme vyrazili ke Karlovce.</span></p>
			<p class="T2"><span class="italic _idGenCharOverride-2">Jenže když jsme vešli do pokojů, ukázalo se, že děti ještě nedorazily! Manželka ležela v posteli a něco si četla, ale když ve dveřích uviděla mě a ne Pavla, okamžitě spustila lamentaci, že mi nemůže dítě svěřit ani na chvíli, a vyběhla z pokoje. Na chodbě se srazila s paní Procházkovou, beze slov se domluvily, manželka se bleskově převlékla a seběhla do obouvárny. Volal jsem na ni, že se s Láďou přidáme, že děti určitě nezabloudily, že se asi schovaly před deštěm do lesa, ale Jiřina nereagovala. Bylo mi jasné, že Pavel s Karolínkou se teď nejspíš pusinkují u modrého mlýnku, anebo si nás všimli a rozhodli se, že nás za tu špionáž potrestají.</span></p>
			<p class="T2"><span class="italic _idGenCharOverride-2">Vrátili se brzy, s maminkami se museli těsně minout. Když mi Pavel své zdržení vysvětlil a začal se převlékat do suchého, napadlo mě, že bychom se měli s Láďou ještě jednou vydat do lesa a najít manželky, aby v tom dešti zbytečně nešlapaly k altánku. Zaklepal jsem na Procházkovic pokoj, ale Láďa pravil, že Kateřinu nikam neposílal, a že ji proto nepůjde ani hledat. Měl samozřejmě pravdu, ale přesto mi to nakonec nedalo a znovu jsem se oblékl.</span></p>
			<p class="T2"><span class="italic _idGenCharOverride-2">Hned na Ježkových schodech jsem dnes už potřetí potkal Estébáka.</span></p>
			<p class="T3a">6</p>
			<p class="T1">Blížil se ke mně, zbývalo mu snad sto padesát metrů. Ještě si mě nevšiml, mohl jsem se snadno schovat do lesa, třeba zrovna na to místo, kde mé mladší já před chvílí hladilo ruce budoucí klavíristky. Táta pospíchal, na rozhodování jsem neměl čas. Moc jsem s ním mluvit nechtěl. Zklamání ze zrady, kterou na nás tehdy s Karolíniným otcem uchystali, mě ještě nepřešlo. Kromě toho jsem po zkušenosti se strejdánkem a s panem Borowitschkou tušil, že i tento pokus bude marný. Nejasně jsem si vybavoval, že se mi táta o svém setkání s Estébákem zmínil, když jsem se kdysi začínal zajímat o strejdánkův příběh.</p>
			<p class="T2">Jenže jsem taky věděl, že je to poslední příležitost. Nevzpomínám si, že by Estébák na Karlovku ještě někdy přijel. A teď jsem pochopil proč: už se mi tam prostě nechce vracet.</p>
			<p class="T2">Spěchal. Podíval se na mě s obtížně ovládnutým odporem, neřekl ani slovo, minul mě a stále zrychloval.</p>
			<p class="T2">„Tati,“ zavolal jsem.</p>
			<p class="T2">Přibrzdil, zastavil a otočil se ke mně.</p>
			<p class="T2">„Cože?“</p>
			<p class="T2">Měl jsem svázaný jazyk, ale táta byl zvědavý a počkal.</p>
			<p class="T2">„Já jsem… Pavel…“ zkusil jsem to.</p>
			<p class="T2">„Jaký Pavel?“</p>
			<p class="T2">„Tvůj Pavel. Akorát už je mi hodně roků… Podívej…“</p>
			<p class="T2">Sáhl jsem do zadní kapsy, vytáhl peněženku s doklady a vysunul z ní občanku. Nic lepšího mě nenapadlo.</p>
			<p class="T2">„Co to je?“</p>
			<p class="T2">„Občanka,“ řekl jsem.</p>
			<p class="T2">„Tohle?“ Chvíli se díval na doklad, chvíli na mě.</p>
			<p class="T2">„Vím, že je to šílený, vím, že patřím jinam, ale snad tě můžu přesvědčit. Ptej se mě na cokoli. Na lidi, na jména, na data, na co chceš. Zkus to, prosím…“</p>
			<p class="T2">„Na jaká jména? Na jaká data?“</p>
			<p class="T2">„Nevím. Na babičku, na dědu, na mámu, na bráchu… Na sebe… Na cokoli, abys mi uvěřil.“</p>
			<p class="T2">Naštěstí vždycky rád četl o záhadách. Chvíli mě pozoroval mlčky, ale pak se přece jen zeptal. „Jak se jmenuje moje matka,“ řekl.</p>
			<p class="T2">„Marie.“</p>
			<p class="T2">„Jak se jmenoval otec?“</p>
			<p class="T2">„Karel.“</p>
			<p class="T2">„Kdy se narodil?“</p>
			<p class="T2">„1894.“</p>
			<p class="T2">„Kdy zemřel?“</p>
			<p class="T2">„1973.“ S čísly jsem nikdy neměl problém.</p>
			<p class="T2">Ušklíbl se. „Tohle všechno jste si mohl zjistit na matrice,“ pravil a podíval se mi do očí ostrým pohledem, kterého mě v dětství i mládí ušetřil. „Nebo v těch vašich archivech. Nepochybuju, že víte o komkoli cokoli.“</p>
			<p class="T2">„Zdaleka toho nevědí tolik, kolik jsme si mysleli, že vědí,“ odpověděl jsem. „Určitě třeba nevědí, že jsem ti jednou jako kluk štípl stovku z peněženky a tys mi ji našel v aktovce v penálu. Ten nářez si pořád ještě pamatuju, a to už je mi čtyřicet! Taky si asi do těch svejch papírů nepsali, kam chodím do houslí a že mě učí ten cholerik se skleněným okem, kterýmu dodneška dlužím pár facek. Určitě vědí, kde teď žije strýc Jarek, ale nevědí, že i my jsme kdysi chtěli utýct do Holandska a že bychom i utekli, kdyby se máma nebála nechat tady rodiče. Tak už mi prosím tě zkus uvěřit!“</p>
			<p class="T2">Táta zdvihl ruku s mojí občankou a podával mi ji, jako by byl v tranzu. „Proč jste si o nás tohle všechno zjišťovali? Co po nás chcete? Co to na moji rodinu chystáte?“ Začal křičet. „Co je to za komedii? O co vám jde? A kde je manželka? Kde je Jiřina?“</p>
			<p class="T2">Rozběhl se.</p>
			<p class="T2">Zůstal jsem stát a díval jsem se za ním. Oblečen do nevkusně střižených pumpek a promoklé bundy utíkal směrem k altánku na Vyhlídce, kam snad mezitím mohla dojít máma s paní Procházkovou.</p>
			<p class="T2">Poslední rozloučení, napadlo mě.</p>
			<p class="T2">Tak dlouho před smrtí.</p>
			<p class="T2">Tak dlouho po smrti.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">V lese nad chatou jsem musel čekat téměř dvě hodiny. Celou dobu jsem přemýšlel o tom posledním, čím ještě zasáhnu do dějin. Jakmile se v jídelně rozsvítilo, seběhl jsem k chatě a přes řídkou záclonu zkoušel rozpoznávat večeřící hosty. Stmívá se, z osvětlené jídelny mě vidět nemůžou, pokud nepůjdu příliš blízko k oknu.</p>
			<p class="T2">Naši s bráchou a se mnou přišli mezi posledními. V jídelně už nezůstal jediný prázdný stůl. Na scéně se objevil Franta s tácem plným lahví a sklenic. Věděl jsem přesně, co udělám.</p>
			<p class="T2">Vstoupil jsem do chaty a rychle přeběhl ke schodišti. Bylo mi jasné, že klíč od dvacítky, který jsem si jako vzpomínku na Karolínu v neděli strčil do kapsy, je klíčem k tomu poslednímu, co mě tady ještě zajímá. Na chodbách bylo ticho, všichni jsou u večeře. Jako první odloží příbor děti, které chtějí vidět večerníček. Podíval jsem se na hodinky. Moc času nemám.</p>
			<p class="T2">Zaklepal jsem na dveře pokoje, ale podle očekávání jsem žádnou reakci nezaznamenal. Jen v záclonách u okna na konci chodby zadrkotalo křídly několik můr. Odemkl jsem a vstoupil. Rozsvítil jsem žárovku nad umyvadlem, víc světla nepotřebuju. Pokojem voněl mámin parfém. Značku jsem si nepamatoval, ale vůni ano. Změnila ji až po převratu.</p>
			<p class="T2">Přes opěradlo židle viselo ledabyle pohozené tričko, ve kterém jsem se odpoledne vrátil ze zásnubní cesty s Karolínkou. Na stole ležely rozepsané noty, na nich nové číslo Letectví a kosmonautiky a mámina gardnerovka.</p>
			<p class="T2">Úplně jsem zapomněl, jak ráda je četla.</p>
			<p class="T2">Deník jsem našel na první pokus v zásuvce tátova nočního stolku. Pod světlem jsem ho zběžně prolistoval. První zápis má datum 18. srpna 1968, poslední je z 26. července 1977. Do konce tlusté nelinkované knihy zbývá sotva pět listů.</p>
			<p class="T2">Stejně by sis musel příští rok koupit novou, tati.</p>
			<p class="T2">Zamkl jsem a co nejtišeji se vypravil po schodech do prvního poschodí. Chvíli jsem počkal a poslouchal ticho. Všichni byli stále ještě v jídelně. Seběhl jsem do haly. Dveře od Frantovy kanceláře byly pootevřené, Hanka s někým telefonovala. Na konferenčním stolku mezi čtyřmi zelenými křesly stál tác. Před chvílí na něm zřejmě roznášela polévku těm, kteří byli odpoledne místo oběda na túře, a když uslyšela zvonit telefon, rozběhla se do kanceláře a tác si odložila až zde.</p>
			<p class="T2">Zůstaly na něm dva plechové šálky. Oba byly prázdné, jen se Hance nepodařilo vytřepat ze dna všechny vlasové nudle.</p>
			<p class="T2">Yveta bude mít radost.</p>
			<p class="T2">Tři kroky ke stolku, dalších pět ke dveřím nového vchodu. Už to mám spočítané.</p>
			<p class="T2">„Ano… domluveno… já to Františkovi vyřídím,“ zaslechl jsem z kanceláře.</p>
			<p class="T2">Naposledy jsem se nadechl vůně Karlovky.</p>
			<p class="T3a">7</p>
			<p class="T1">Yveta stála kousek od nového vchodu a usmívala se. Pak si všimla mastného šálku od nudlové polévky v mé ruce a rozesmála se nahlas.</p>
			<p class="T2">Zůstal jsem stát v otevřených dveřích nového vchodu.</p>
			<p class="T2">Na chvíli mě napadlo vrátit se ještě jednou do chaty. A třeba napořád. Hance bych tu krádež šálku nějak vysvětlil. A máma by mi určitě uvěřila, že jsem, kdo jsem. Máma by mě přece nakonec musela poznat! Kdo jiný než ona!?</p>
			<p class="T2">A pak? Kde jste se tu mezi námi tak najednou objevil, soudruhu? Ukažte nám doklady!</p>
			<p class="T2">Otočil jsem se zpět do haly. Všechno bylo, jak mělo být. Čtyři zelená křesla u stolu, ticho rozbíjené metronomem nekompromisních pendlovek, na stěně zavěšené nejnovější vydání deníku Pochodeň. Proletáři všech zemí, a tak dále.</p>
			<p class="T2">Co všechno se ještě stane, než bude dnes…</p>
			<p class="T2">Narodil jsem se do světa, kde vládla tvrdá ruka a tupá hlava. Chodil jsem do lampiónových i prvomájových průvodů, na oslavách vítězného února jsem hrával na housličky a účastnil se recitačních soutěží. Postupně jsem se zorientoval a naprogramoval. Když přišla správná chvíle, program se spustil. Opisoval jsem samizdaty, chodil na demonstrace, hlídkoval před stávkovým výborem, podnikal spanilé jízdy po moravském venkově, při nichž jsem rolnictvu přednášel o smyslu revoluce, a vyřval jsem se na barikádách, které vlastně nestály. Nikdy jsem se za to nestyděl. <span class="italic _idGenCharOverride-2">Konec</span> jsem zvládl.</p>
			<p class="T2">Jenže hned potom mi utekl <span class="italic _idGenCharOverride-2">začátek</span>. Říše padla, udělalo to cvak, program skončil a já taky. V nových časech už jsem se nezorientoval a nenaprogramoval. Kdybych to dokázal, neměl bych důvod napravovat nenapravitelnou minulost a zanášet si hlavu tím vším, co čas dávno odnesl za dveře starého vchodu do téhle boudy. Jenže já jsem to nedokázal. Komunismus pro mě nikdy neskončil. Zůstal jsem stát mírně rozkročen v tom původním přehledném světě mezi starými knihami, starými deskami, starými obrazy a starými přáteli.</p>
			<p class="T2">Stojím v něm dodnes. Občas nanejvýš přešlápnu z pravé na levou. A přátel ubývá.</p>
			<p class="T2">Říkali nám ve škole, že kdo nezná historii, nemůže se z ní poučit, a je tedy odsouzen opakovat její chyby. Ale neřekli nám, že kdo historii zná, vystavuje se nebezpečí, že si večer před usnutím nevybaví jediný důvod, proč by se měl chtít zítra ráno probudit.</p>
			<p class="T2">Už na ně chci zapomenout. Úplně a dočista. Na komunisty i na estébáky. Všechny je vytěsnit z paměti. Borowitschku i strejdánka. Zločince i oběti. Jejich zásluhy i viny. Svoje zásluhy i viny. Chci žít konečně bez nich.</p>
			<p class="T2">Se zavřenýma očima sladce snít a u vyhřívaného bazénu na planetě Alzheimer požírat banánky v čokoládě.</p>
			<p class="T2">„Pojď ke mně!“ zavolala Yveta. „Nebo to nejde?“ Najednou vypadala skoro vystrašeně.</p>
			<p class="T2">Snažila se. Celou dobu se tolik snažila. Určitě s ní budu umět žít.</p>
			<p class="T2">„Hledáte někoho?“ ozvalo se mi za zády. Otočil jsem se. Hanka stála uprostřed haly a pichlavým zrakem pozorovala polévkový šálek v mé levé ruce.</p>
			<p class="T2">„Asi ano,“ řekl jsem. Pak jsem udělal krok, a když jsem se otočil podruhé, jedno zelené křeslo u stolu chybělo.</p>
			<p class="T2">Oblékl jsem se do krosny a vzal Yvetu za ruku. Přál jsem si, aby mi byla co nejblíž.</p>
			<p class="T2"><span class="italic _idGenCharOverride-2">Ještě jsou krásná léta před námi</span>, zpíval kdysi Vašek.<span class="italic _idGenCharOverride-2"> Ještě se můžem rozhlídnout…</span></p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Minuli jsme poslední sloup elektrického vedení, který vypadá úplně jinak než všechny ostatní, a zvolna jsme po staré cestě scházeli směrem do Lhotky. Zarostlé zkratky k dolní stanici lanovky na Pláň jsme si sotva všimli.</p>
			<p class="T2">V kapse mi pípla esemeska. Operátor mě zřejmě vítá v nových časech.</p>
			<p class="T2">Levou rukou jsem vytáhl mobil a nalistoval zprávu.</p>
			<p class="T2">Víš, kolik mi dalo práce sehnat tvoje číslo? Až budeš někdy v Praze, ozvi se.</p>
			<p class="T2">„Karolína?“ zeptala se.</p>
			<p class="T2">Holky vědí, když chtějí.</p>
			<p class="T2">„Jo,“ řekl jsem a napadlo mě, že to dlouhé dětství možná stále ještě nekončí.</p>
			<p class="T2e">Brno, 2004—2015</p>
		</div>
	</body>
</html>