<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>Priban-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Priban-8" xml:lang="cs-CZ">
		<div class="frame">
			<p id="uNBamUH5PmTI6TASYJMVWzB" class="T3"><a id="uvBrl66UkgK8TnHMXkYFc98"></a>čtvrtá kapitola</p>
			<p class="T3a">1</p>
			<p class="T1">Otevřel jsem okno, měl jsem to k němu z postele nejblíž. Radek si už chvíli něco četl, Vojta se převaloval, ale nespal. Do velkého pokoje pronikl příjemný, čerstvý a příštím deštěm lehce nasáklý vzduch.</p>
			<p class="T2">„Domluvili jste se na něčem?“ zeptal jsem se Radka. Od včerejší večeře jsem odcházel kolem půlnoci jako první. A navzdory chronické nespavosti jsem příchod lehce líznutých kamarádů do pokoje vůbec nezaznamenal. Vzbudil jsem se až o půl čtvrté. Později k ránu jsem možná ještě na chvíli usnul.</p>
			<p class="T2">„Yveta chce sjet lanovkou do Lhotky a dál podle počasí. Navrhoval jsem vejšlap Dlouhým dolem na Výrovku a pak přes bufál a Hájenku ke Karlovce, ale holky tvrdí, že se ten kopec nedá vylízt, že prej si to blbě pamatuju.“</p>
			<p class="T2">„Dlouhým dolem půjdu nahoru klidně s tebou,“ ozval se Vojta. „Ale musíš počkat, až mi zase bude dvacet.“</p>
			<p class="T2">„Možná bych to vyjel autem,“ navrhl mu Radek.</p>
			<p class="T2">„Tak to si fakt blbě pamatuješ,“ řekl jsem.</p>
			<p class="T2">Sešli jsme do jídelny. Bylo prostřeno, ale stejně jako včera žádný švédský stůl. Jen pět talířů: šunka, sýr, salám, plátek másla, dva až tři rozpečené rohlíky na hlavu. A miska plná turistických džemů. Jako kdysi.</p>
			<p class="T2">Holky už na nás čekaly. Yveta byla hezčí než včera. Rozpuštěné umyté vlasy, přátelský pohled a úsměv od ucha k uchu. Martina se smála taky, jenže mnohem decentněji.</p>
			<p class="T2">„To je dost, že jdete! Právě si testujeme paměť. Yveta tvrdí, že zná tyhle hrnky z Karlovky.“</p>
			<p class="T2">„Nepřeháníš to s tím sentimentem?“ zeptal se Radek.</p>
			<p class="T2">„To přece každej pozná,“ bránila se Yveta. „Pamatuju si to přesně! Když jsem tam byla poprvé, jednou jsem u snídaně do úplně stejnýho hrnku kousla a pak mi v Poříčí ve špitále sešívali pusu.“</p>
			<p class="T2">„Ale nakonec se ukázalo, že to nebyl hrnek, ale sklenička, že to nebylo u snídaně, ale u večeře, a nebylo to v Krkonoších, ale na Šumavě,“ doplnila Martina.</p>
			<p class="T2">Yveta se zamračila, aniž by se vzdala úsměvu. Nálada zůstala původní.</p>
			<p class="T2">„Máš hezký vlasy,“ řekl jsem jí.</p>
			<p class="T2">„Děkuji. Čerstvě natřeno! Jinak bych byla úplně šedivá,“ usmála se. „Po tátovi. Ten prej byl šedivej už ve třiceti.“</p>
			<p class="T2">„Tak to máš dobrý.“</p>
			<p class="T2">„Jak to myslíš?“</p>
			<p class="T2">„Tobě se stačí jenom nabarvit. Já bych si musel vlasy na hlavu každý ráno nakreslit.“</p>
			<p class="T2">„A kdes je nechal?“</p>
			<p class="T2">To kdybych věděl. Loni vypadala většina, letos i ty poslední. „Až sundám ten prsten, tak možná zase narostou,“ řekl jsem.</p>
			<p class="T2">Renata přišla s kávou.</p>
			<p class="T2">„Bude pršet,“ pravil skepticky Radek. „Co s tím?“ obrátil se na sestru.</p>
			<p class="T2">„Podle původní domluvy,“ odpověděla.</p>
			<p class="T2">„Co to znamená?“ zeptal se Vojtěch a načal snídani.</p>
			<p class="T2">„Musíme si s Radkem něco zařídit v Poříčí. Vezmem auto a sraz si dáme ve Lhotce na parkovišti, jo?“</p>
			<p class="T2">„Co si máte co zařizovat v Poříčí, když jsme chtěli jít na túru?“ pravila udiveně Yveta.</p>
			<p class="T2">„Nebuďte zvědaví,“ odpověděla jí Martina vlídně, ale rozhodně. „Soukromá věc.“</p>
			<p class="T2">„Ale s tím prokousnutým hrnkem je to pravda,“ vrátil jsem se k původnímu tématu. „Pamatuju si to. Paní Mánková tě nějak ošetřila a pan Mánek tě vezl gazem do Poříčí.“</p>
			<p class="T2">„Jakej Mánek? Toho neznám! Vezl mě Franta.“</p>
			<p class="T2">„To tam Franta snad ještě ani nebyl,“ řekl jsem. „Anebo nanejvejš jako Mánkův pomocník.“</p>
			<p class="T2">„Pleteš se. Mánka neznám. Znala jsem jenom Frantu.“</p>
			<p class="T2">„Vidím, že si to opravdu pamatujete,“ poznamenal Radek. „A já vám řeknu, kterej to byl hrnek. Tenhle. Koukněte, tady je nakousnutej!“</p>
			<p class="T2">„Nedělejte si ze mě legraci,“ ohradila se Yveta.</p>
			<p class="T2">„A nekousejte do hrnků,“ dodala Martina.</p>
			<p class="T2">„Do skleniček,“ přidal Vojta.</p>
			<p class="T2">„A nejezděte na Šumavu,“ uzavřel to Radek. Yveta se smála.</p>
			<p class="T2">„Do skleničky kousl Buřival,“ pokračoval jsem v pamětnickém servisu. „Ten to ale udělal schválně!“</p>
			<p class="T2">„Kdo?“ zeptal se Radek.</p>
			<p class="T2">„Aleš Buřival. Nevzpomínáš si? Předseda!“ připomněl mu Vojtěch.</p>
			<p class="T2">„No jo, předseda! Toho tys moc rád neměl, viď?“ obrátil se ke mně.</p>
			<p class="T2">„Proč myslíš?“</p>
			<p class="T2">„Copak si nevzpomínáš, jak ti balil Karolínu?“</p>
			<p class="T2">„Mně? Karolínu?“</p>
			<p class="T2">Yveta jako by se lehce ušklíbla. Ale pořád s úsměvem.</p>
			<p class="T2">„Ty si to vážně nepamatuješ?“ přidal se Vojta. „Byl jsi z něho pár dnů docela šílenej.“</p>
			<p class="T2">„Já si akorát pamatuju, jak jsme se s ním schovávali před rodiči a pak jsme za to dostali strašně na zadek,“ zkusil jsem odvést řeč.</p>
			<p class="T2">„Jo, jak mě pak našel ten Estébák, vzpomínáš si na něho?“</p>
			<p class="T2">„Jasně.“</p>
			<p class="T2">„U toho jsem nebyl,“ navázal Radek, „ale jak Pavel tehdy běsnil kvůli Karolíně, to si pamatuju úplně přesně.“</p>
			<p class="T2">„Já ne…“ řekl jsem a moc jsem si přál, aby mlčel. Jenže nemlčel.</p>
			<p class="T2">„Nepamatuješ si, jak ses ho při ping-pongu snažil trefit do koulí?“</p>
			<p class="T2">Podíval jsem se na Yvetu. Nemohl jsem se nepodívat. Zkusila se usmát, asi kvůli ostatním, ale nešlo jí to. Byl to ten pohled jako včera, jen o něco smutnější.</p>
			<p class="T2">Takže se mi to nezdálo.</p>
			<p class="T2">„Doufám, žes ho nezvala,“ obrátil se k ní Radek s netajeným podezřením.</p>
			<p class="T2">„Zvala,“ řekla Yveta. „Dokonce jsem s ním šla na kafe,“ dodala. „Ale je to tak strašnej pitomec, že jsem to pozvání spolkla.“</p>
			<p class="T2">Podíval jsem se jí do očí.</p>
			<p class="T2">A nespolkla jsi taky pozvání pro Karolínu?</p>
			<p class="T3a">2</p>
			<p class="T1">Držel jsem se našich, brácha taky. Šli jsme sami, protože nebylo ke komu se přidat, a pomalu, protože tátovi nebylo dobře. Les okolo nové panelové cesty na Karlovku byl mokrý a studený, horní polovina kopce se ztrácela v mlze, která před námi ustupovala vždy nanejvýš o dvacet metrů.</p>
			<p class="T2">Ráno nám málem ujel autobus. Nezaspali jsme, ale naši se rozhodli, že toho před odjezdem stihnou víc, než na co jim stačily minuty. V nouzi nejvyšší vyslali na nádraží alespoň bráchu, mě a dědečka, který nám jako každý rok přišel pomoci s kufry. Autobusy však jely ze Závětří do Lhotky celkem čtyři a naši nám neřekli, který z nich je ten správný (místenky nám nesvěřili, protože dobře věděli, že bychom s Petrem klidně odjeli sami). Na nástupišti jsme nezahlédli nikoho, kdo by nám mohl poradit. Možná vůbec poprvé jsme totiž měli jet ze Závětří bez přátel. Knotovi, Novotní a Zapletalovi vyrazili už před týdnem a Kroupovi přijedou příští neděli. Brácha, který jízdenky před týdnem kupoval, si ovšem zapamatoval čísla sedadel, takže jsme chvíli před odjezdem mohli vytipovat správný vůz a pokusit se ho zadržet. Řidič vypadal ochotně, nicméně když všechny ostatní autobusy přesně v 6.15 odjely a naši pořád nikde, začal se chovat netrpělivě a dědečkovi vysvětlil, že zatímco první, druhý i třetí autobus může zastavovat jen pro vystupující, ten poslední, teď už nepochybně náš, musí stavět u každé vrby a nabírat další pasažéry, i kdyby se vešli jenom na střechu. V pravděpodobně poslední chvíli těsně za ním přibrzdil taxík, z něhož vyskočili naši, máma utíkala k nám a brácha tátovi pomohl přenést zbylé kufry k dávno plnému zavazadlovému prostoru. Řidič po chvíli zvažování otevřel jiný, dosud zcela prázdný, táta tam naši bagáž pohodlně vsunul, z kapsy vytáhl místenky, narovnal se a já jsem se lekl. Ve tvářích byl tmavočervený, dýchal rychle a nepravidelně, na dědečkovy konejšivé promluvy nereagoval. Cestující dávno usazení v autobusu byli zprvu netrpěliví, potom pobavení a teď stejně zaražení jako já. Sedli jsme si s bráchou na svá místa, rodiče za nás, a trvalo to skoro až do Letovic, než táta promluvil hlasem, který jsme znali.</p>
			<p class="T2">V Hradci začalo studeně krápat, právě když jsme se vypravovali z autobusu užít si pravidelnou přestávku a naplnit její obvyklý program. Na dámském ovšem byla dlouhá fronta, takže nás máma musela po dvaceti minutách odeslat k autobusu, abychom opět zdrželi odjezd. Když nás řidič viděl přicházet bez rodičů, poznamenal, že tedy v klidu dokouří. Ostatní cestující, opět dávno usazení na místech, se tvářili tolerantně.</p>
			<p class="T2">Za Dvorem Králové nás oranžová šipka odvedla od historického dřevěného mostu, na který jsme se vždycky těšili. Nejspíš už konečně spadl. Jenomže na rozměry autobusu nebyla připravena ani neudržovaná úzká silnice prohlášená za objížďku. Řidič klel a nadával a pasažéři napjatě pozorovali, jak se snaží vyhýbat protijedoucím traktorům či propadlé krajnici. To vše za drobného deště a houstnoucí mlhy. Napětí v autobuse sílilo, na zastávkách přistupovali další a další cestující, kteří před Poříčím téměř neprodyšně ucpali uličku, táta opět zčervenal, začal dýchat nahlas a mluvit potichu, ale v Poříčí část cestujících vystoupila a noví nečekali, takže se mu udělalo líp. Nebo to aspoň říkal.</p>
			<p class="T2">Ve Lhotce nepršelo, zato zima byla vlezlá. Mlha se na chvíli rozestoupila, nadechli jsme se voňavého vzduchu a mezi pěti nastartovanými gazíky snadno objevili ten z Karlovky (<span class="verzalky _idGenCharOverride-1">ABU</span> 95-39). Franta naložil tři kufry a tašku, máma s ním hned začala domlouvat, aby vzal nahoru i tátu, ale táta nechtěl a málem se s mámou pohádali. Franta pokrčil rameny a odjel.</p>
			<p class="T2">Když jsme se už kompletní usadili k pozdnímu obědu, seděli v jídelně kromě nás jen manželé Bartoňovi. Rozvážně upíjeli kávu a vypadali, že nespěchají a nikdy nikam spěchat nebudou. Než nám Hana přinesla polévku, rodiče chvíli debatovali, jestli se jim mají jít po těch letech opatrně připomenout, a když se konečně odhodlali, dostalo se jim velmi srdečného přivítání. Věděl jsem, že pan Bartoň dělal donedávna ředitele Gramophonu, a už kdysi dávno jsem se rozhodl, že až ho na Karlovce příště potkám, požádám ho o všechny Neckářovy desky, které zatím nemám. Jenomže pan Bartoň už v Gramophonu ředitele nedělá, dokonce tam ani nepracuje, máma říkala, že je zašitý v Divadelním ústavu, což jsem úplně nepochopil, ale bylo mi jasné, že už nemá cenu ho o něco prosit. Brácha se ptal po Ivance, ale ta prý už s rodiči na prázdniny nejezdí, dokonce nám vyhrožuje, že se brzy vdá, smála se vlídně paní Bartoňová, brácha se taky usmíval, ale tak nějak zešikma, a když jsme se vrátili k polívce, řekl mi, že se ptal jen tak společensky a že je mu to úplně jedno. Nevěřil jsem mu, protože jsem si dokázal snadno představit sám sebe za pár let, jak stojím u stolu, kde obědvají Yvetini rodiče, a dělám, jak je mi jedno, že s nimi Yveta nepřijela a že se bude vdávat. Brácha odpověděl, že to je něco jiného, když se s Yvetkou vídám každý rok, zatímco on si po těch letech ani nepamatuje, jak Ivanka vypadala. Uvědomil jsem si, že kdyby Yveta třeba pět let nepřijela na Karlovku, tak bych ji pak možná taky nepoznal. Řekl jsem to nahlas, naši se po sobě podívali, ale přešli to bez komentáře. Až když jsme šli po obědě s tátou a bráchou pro kufry do gazu, řekl mi táta, že Yveta letos nepřijede, protože pan Kroupa loni o vánocích umřel, paní Kroupová pak byla dlouho v nemocnici a o Yvetku se stará babička, která už je stará a nemůže chodit po horách. „Pan Kroupa byl hodně nemocný, víš? Byl to zázrak, že sem ještě loni mohl přijet, doktoři mu to zakazovali, ale on neposlechl kvůli Yvetce, protože ona nevěděla, jak je to s tatínkem vážné, a moc se těšila na tebe a na ostatní děti.“</p>
			<p class="T2">Houby nevěděla, dobře to věděla. „Já se bojím, že tatínek umře.“ Jasně jsem si na tu větu vzpomněl, dost jsem se tehdy polekal, ale hned jsem se vzpamatoval a řekl jsem Yvetě, že to dobře dopadne. Teď jsem stál v hale u velkého zrcadla, před kterým jsme kdysi všichni závodili, kdo vymyslí odpornější grimasu, a já vyhrál, ale ne tehdy, to až letos, až teď, tvář se mi zkřivila brekem, který jsem nedokázal zastavit, přestože jsem zatínal zuby, jak nejpevněji jsem uměl.</p>
			<p class="T2">„Každý to má jinak vyměřené. Smrt je hrozná a jediné, co můžeš dělat, je vzít ji na vědomí. Jenomže to nikdy nejde hned, viď?“ Táta odložil kufr, vzal mě kolem ramen a řekl, ať si jdu na chvilku lehnout. Měl jsem oči zalepené slzami, někoho jsem potkal na schodišti u záchodů, zkusil jsem pozdravit, ale moc to nešlo, a pak jsem konečně vběhl do dvacítky. Máma na mě chvíli hleděla, ale na nic se neptala, táta s bráchou přinesli kufry, máma začala vybalovat, nikdo mi neříkal, abych si umyl ruce nebo sundal kalhoty, když si lehám do postele, a já jsem ležel a vzpomínal na Yvetu. Po chvíli jsem si uvědomil, že jsou to docela hezké vzpomínky, a skoro jsem se uklidnil, jenže najednou jsem si představil tu nudu, která mě tady letos čeká, celé tři týdny bez Yvety, ale táta poznal, na co myslím, a řekl mi, že nejpozději u večeře se přece setkám s Vojtou a že je tu určitě i spousta dalších dětí, které sice ještě neznám, ale se kterými se určitě skamarádím, vždyť to tak zatím bylo pokaždé.</p>
			<p class="T2">Vstal jsem, umyl jsem si oči a oznámil rodičům, že se půjdu projít po chatě, abych teda potkal Vojtu nebo někoho, koho ještě neznám. Máma se usmála a řekla, ať chvilku počkám, že mi nachystá všechny právě vybalené boty, abych je odnesl do botárny. „A ven nechoď, podívej se, jak tam zase lije!“</p>
			<p class="T2">Vzal jsem tašku s pionýrkami, pohorkami i teniskami a vydal se dolů. Na chodbě bylo šero, svítily jen lampy nad schodištěm, chata voněla, z venku hučel déšť, zdálo se mi, že za sebou slyším kroky, ale když jsem se zastavil, bylo zase jen ticho, pak se ozvaly pendlovky dole v hale, otevřel jsem dveře botárny, jenomže se mi nepodařilo nahmatat vypínač, nechal jsem tedy dveře otevřené, abych aspoň něco viděl, ale z potemnělé haly sem žádné paprsky nedosáhly, začal jsem tedy víceméně hmatem zjišťovat, ve kterých regálech je volné místo, a pak jsem sebou škubl leknutím. V otevřených dveřích se zjevila silueta.</p>
			<p class="T2">„Proč tady stojíš tak potmě, já rozsvítím, ne?“</p>
			<p class="T2">Uklidnil jsem se. „Jestli najdeš vypínač…“ odpověděl jsem pokud možno nenuceně.</p>
			<p class="T2">Vypínač našla a pravila: „Čau, jsem ráda, že jsi tady. Celej tejden má lejt, tak jsem se bála, že se unudím k smrti. Chceš pomoct?“</p>
			<p class="T2">Přiběhla za mnou, vyrovnala boty, které už jsem stihl vyskládat, a zeptala se: „Nešel bys na pinčes?“</p>
			<p class="T2">„Copak ty nemusíš cvičit?“</p>
			<p class="T2">Protáhla obličej, cítil jsem, že to kazím, ale naštěstí se nedala. „Ne, nemusím. Tak půjdeš? Já skočím pro míčky a pro deštník.“</p>
			<p class="T2">Odběhla, zaklepal jsem na dveře Frantovy kanceláře, Hanka otevřela, z kuchyně mi přinesla klíče od chatky s ping-pongem, podivila se, že nejsem po cestě unavený a chci hned sportovat, naši se divili ještě víc, ale vysvětlil jsem jim situaci, máma mi rychle podala tepláky, netrpělivě jsem počkal, až mi zapne bundu s pokaženým zipem, a rychle jsem seběhl ze schodů. Už tam stála, červené texasky, světle modrou bundu a žlutou pláštěnku, strašně se mi líbila, byla zase o rok hezčí, řekl by táta, nazul jsem botasky, rozevřel její deštník, Karolína se mi zavěsila za loket, jako to dělají naši, když jdou s jedním deštníkem, a vyběhli jsme do studené sprchy.</p>
			<p class="T3a">3</p>
			<p class="T1">Martina s Radkem odjeli hned po snídani do Poříčí, Yveta se šla převléct a my s Vojtou jsme v pokoji čekali, až se v příští celou rozjede lanovka. Díval jsem se z okna. Ještě nepršelo, dokonce se zdálo, že se mraky rozestupují. Mlčel jsem, přemýšlel jsem o Yvetě.</p>
			<p class="T2">„Mně připadá spokojená,“ řekl Vojtěch. „Tobě ne?“</p>
			<p class="T2">„Chvílema. Ale jindy se mi zdá, že ji něčím štvu.“</p>
			<p class="T2">„Copak jsi jí něco provedl?“</p>
			<p class="T2">Něco jo. „Myslíš, že by ještě po těch letech mohla žárlit na Karolínu?“</p>
			<p class="T2">Podíval se na mě, jako by právě pochopil, že bude muset přehodnotit diagnózu. Pak se vlídně rozesmál. „To určitě ne.“</p>
			<p class="T2">„Tak to je blbý,“ řekl jsem.</p>
			<p class="T2">„Proč?“</p>
			<p class="T2">„Protože v tom případě jde o Knota.“</p>
			<p class="T2">Začal si šněrovat boty. „Yveta neví, žes to dal tenkrát do novin ty, viď?“</p>
			<p class="T2">„Tím si právě nejsem jistej.“</p>
			<p class="T2">„Hm… Přemýšlím o ní od včerejší večeře. Představ si to. Otec jde do rakve, ještě jsi děcko, matka se zblázní a nakonec se za ním prochlastá sotva v padesáti. Na děcák už věk nemáš, ale co si tak můžeš myslet o světě? Jakou máš perspektivu? Na co se můžeš těšit? Jestli Yveta dostudovala, byla to nejspíš Knotova zásluha. A možná má i větší.“</p>
			<p class="T2">„Asi jo.“ Nechtělo se mi o tom mluvit.</p>
			<p class="T2">Ale Vojta mě nešetřil. „Tak si říkám, jestli tím vyrovná to bonzování estébákům.“</p>
			<p class="T2">„Nevím. A nevím ani, jak bys to chtěl srovnávat.“</p>
			<p class="T2">„No… On sám už to ví,“ pravil s vážnou tváří. „Nejpozději u nebeský brány mu to určitě někdo řek. Ale já bych to chtěl vědět taky.“</p>
			<p class="T2">„Proč?“</p>
			<p class="T2">„Protože jsem se včera při tom přípitku cítil dost trapně. Tak abych věděl, jestli se mám napít, až nám Yveta večer zase nalije.“</p>
			<p class="T2">„Zeptej se někoho, koho těm estébákům napráskal. Ten ti poradí nejlíp.“ Opravdu se mi o tom nechtělo mluvit.</p>
			<p class="T2">„Znáš někoho takovýho?“</p>
			<p class="T2">V naprostém detailu se mi vybavila Tyčka Borovička. Kdo taky jiný? Maleček? Skoro jsem ho neznal. Nebo bezejmenní hráči z divadelního orchestru? Ty jsem neznal vůbec. Kdepak… Světlehnědé vlasy, dlouhé, skoro rovné, a taky ty zelené pletené šatečky. Jestlipak jí <span class="italic _idGenCharOverride-2">pan</span> Knot stihl po tatínkově zatčení koupit aspoň limonádu k snídani?</p>
			<p class="T2">„Znám,“ řekl jsem. „Jenže nebýt Yvety, už je mi to dávno všechno jedno. Estébáků je, kam se podíváš. Zvykl jsem si. Strejdánek měl smůlu, že jsme na to přišli tak brzo.“</p>
			<p class="T2">„Hm…“ Vojta zamkl a vytáhl klíč ze zámku. „Kdyby to Yveta věděla, dávno bys to měl na talíři,“ zašeptal, aby nás z chodby neslyšela.</p>
			<p class="T2">„Doufejme,“ řekl jsem.</p>
			<p class="T2">Ale nevsadil bych na to.</p>
			<p class="T3a">4</p>
			<p class="T1">Před večeří Karolínu napadlo, že bychom se mohli vydat na nějakou túru. Prý sami dva. Nemyslel jsem si, že by nás rodiče pustili, zvlášť když se má počasí zlepšovat jen velmi pomalu, ale i pouhé plánování mi připadalo zábavné, a tak jsem si v pondělí po snídani půjčil od táty mapu a přinesl ji do klubovny. Vymysleli jsme několik tras a dávali pozor, aby žádná nepřesáhla třicet kilometrů. Než jsme nápad u oběda přednesli rodičům, probral jsem to s bráchou, který usoudil, že jsme cvoci, protože ujdeme sotva patnáct, ale hlavně proto, že nás naši stejně nikam nepustí a Karolína za pouhou myšlenku dostane domácí vězení.</p>
			<p class="T2">Domácí vězení nedostala, naopak se maminky a tatínkové k našemu překvapení hned odpoledne domluvili, že nás skutečně pustí samotné, ale pod podmínkou, že dodržíme směr a cíl, který nám oni schválí. Nejprve jsme vymysleli cestu na Sněžku, protože tam chodíváme každý rok, a máma se tedy nebude bát, že zabloudíme. Lanovkou na Pláně, pak přes vyhořelou Klínovku, Výrovku a Luční až k Obří, oba tu cestu známe zpaměti. Jenže nebylo jisté, že se dokážeme do půl sedmé vrátit k večeři. Stačí, aby se protáhla fronta na lanovku, a už se Sněžka z Karlovky nedá stihnout. Z Luční jsme se proto rozhodli cestu zkrátit přes Bílé Labe, ale brácha mě upozornil, že bychom pak zpátky do Lhotky museli šest kilometrů po asfaltu, protože cesta přes Kozí hřbety je letos uzavřená. Odklonili jsme tedy trasu z Luční přímo do Lhotky, ale v tu chvíli se do našeho plánování vložili rodiče. Maminka projevila obavu, abychom se tam nezřítili ze svahu, protože na mokrých balvanech nám přece může snadno podjet noha. Ze stejných důvodů neprošel ani tátův nápad, abychom se do Lhotky vydali přímo od Výrovky Dlouhým dolem. Myslel jsem, že kratší túru už z Karlovky podniknout nelze, ovšem maminka mě po večeři vyvedla z omylu: vyjedeme lanovkou, pak se projdeme k Boudě Na pláni, tam si můžeme koupit zmrzlinu, pokud bude teplo (nebude, ani při pětadvaceti stupních nebylo ještě nikdy takové teplo, abych si směl v Boudě Na pláni koupit zmrzlinu), pak půjdeme kolem Hájenky k pěšince pod telefonními sloupy a po ní ke Karlovce. Celkem je to zhruba šest kilometrů, což pohodlně ujdeme, a protože je túra takto krátká, nemusí být celodenní, stačí, když vyrazíme po obědě. Máma domluvila, znal jsem to a věděl jsem, že buď takto, nebo vůbec. Táta seděl u stolu, četl si Letectví a kosmonautiku, a z jeho výrazu jsem měl dojem, že ve sporu, který vůbec nenastane, by stál na mé straně.</p>
			<p class="T2">Úterý začalo nečekaně. Když pan Procházka po snídani zjistil, že včerejší předpověď nelhala a mezi mraky se oteplilo, domluvil se s tátou a společně se vydali na celodenní túru na Zlaté návrší. V první chvíli jsem tátovo rozhodnutí považoval za zradu, protože jsem nevěřil, že by nás matinky v nepřítomnosti otců nakonec opravdu pustily. Brácha se taky netvářil nadšeně, ale řekl mi, že se nemám bát, že po obědě s Karolínou určitě vyrazíme. Kromě toho se otcové nakonec docela dlouho vypravovali, takže byl čas se i u jejich autorit ujistit, že se na odpoledních plánech nic nemění.</p>
			<p class="T2">Oběd jsem snědl snad ještě dřív, než mi ho Hanka přinesla, ale stejně jsem nebyl rychlejší než Karolína. Přiběhla k našemu stolu, oznámila mi, že se jde do pokoje převléct, zacinkala klíčem a zmizela. Paní Procházková vysílala přísné pohledy ke Karolíně a omluvné k mé mamince, na Karolínu ještě něco volala, ale z jídelny do pokojů ve druhém patře na Karlovce slyšet nebylo.</p>
			<p class="T2">Jen pár minut po Karolíně jsem do druhého patra vyběhl i já. Máma mi naštěstí nachystala oblečení už před obědem, takže jsem se zbytečně nezdržel. Do batohu jsem ještě vrazil pláštěnku, do kapsy zmačkanou desetikorunu od táty, zamknul jsem pokoj a utíkal s klíčem zpět do jídelny. Na schodech jsem potkal bráchu. Zastavil mě, odvedl zpátky do pokoje, podíval se, co mám v batohu a kolik v kapse, potom sáhl do své peněženky a vytáhl dvacku. „Dejte si s Karolínou Na pláni pohár. A pozvi ji, ne abys ji nechal platit!“</p>
			<p class="T2">„Jako že mám zaplatit za ni?“</p>
			<p class="T2">„Jasně. Budeš za chlapa, ne?“</p>
			<p class="T2">Sešel jsem do jídelny. Máma seděla u kávy s paní Bartoňovou, na chvíli se otočila ke mně a zkontrolovala, jestli mám košili zastrčenou do kalhot, jestli mám zapnutou bundu, jestli jsem nezapomněl pláštěnku a jestli opravdu vím, kudy se jde od Boudy Na pláni na Karlovku. Pak mi řekla, ať nespěcháme, že na půl druhou to k lanovce pohodlně stihneme, ať dám na Karolínu pozor a ať se neztratíme v lese, načež se otočila k paní Bartoňové a pokračovala v konverzaci. Takto bezstarostné není ani každoranní loučení, když v Závětří odcházím naproti přes ulici do školy. V rodičích se člověk nevyzná.</p>
			<p class="T2">Zato mě napadlo, že ztratit se s Karolínou v lese by nemuselo být špatné.</p>
			<p class="T2">Potkal jsem ji v botárně. Samotnou, bez maminky. Na tvářích měla slzy a tvářila se vzpurně. Vyděsila mě.</p>
			<p class="T2">„Máma tě nechce pustit?“</p>
			<p class="T2">„Ale jo. Ale nesměla jsem si vzít ty rifle, který se ti líbí.“</p>
			<p class="T2">Vzpomínka je v černých manšestrákách. Byla v nich ještě krásnější.</p>
			<p class="T3a">5</p>
			<p class="T1">Yveta se postavila mezi nás, ozval se klakson, lanovka se zvolna rozjela. Lanovkář zběžně otřel sedačku a překlopil opěradlo. Posadili jsme se všichni tři na jednu. To by tenkrát nešlo. Vojta stáhl zábradlí.</p>
			<p class="T2">Nemluvili jsme. Sedačka poskočila na prvním sloupu, pak na druhém a pak zvolna padala do údolí. Zvedl se mírný vítr, na chvilku zavoněl les, zavlnila se tráva pokrývající širokou sjezdovku a potom se nám naskytl výhled na Lhotku. Z míst, ze kterých jsme ji tehdy vidět nemohli. Zdá se bílá, šedomodrá, zelená a studená. Tehdy tu byl hustý les, do kterého jsme jako děti nesměli. Ten byl zelený a černý, a když jsme večer před spaním větrali, voněl nám až do chaty. Pak jednou v létě přišly lijáky, po nich žraví motýlci a část lesa jim padla za oběť. Přispěchali brontosauři, vysadili nový, ale potom práci přerušili a přidali se k revoluci. Když to s ní dobře dopadlo, nastoupili namísto žravých motýlků budovatelé sjezdovek a přes protesty brontosaurů dílo zkázy dokonali.</p>
			<p class="T2">„Všechno tady vypadá úplně jinak,“ řekl Vojta. Rozhlížel se, Yveta taky. Bylo ticho, lanovka vrněla.</p>
			<p class="T2">„Nevypadá. Všechno tady <span class="italic _idGenCharOverride-2">je</span> úplně jinak,“ řekla Yveta.</p>
			<p class="T2">Snažil jsem se vlevo od lanovky zachytit místo, kde jsem včera ze sjezdovky sešel do lesa, ale marně. Potom jsem zahlédl úzkou lesní cestu, snad tu, na které mě zachránila cedule s šipkou ke Karlovce. Místo, ve kterém pěšina ještě vysoko nad Karlovkou kříží sjezdovku, bylo z lanovky dobře viditelné. Ukázal jsem je ostatním.</p>
			<p class="T2">„Měla by to být cesta k modrému mlýnku, jenže z druhé strany. Včera jsem po ní docela snadno trefil ke Karlovce.“</p>
			<p class="T2">„To bude nejspíš ta, na které mě tenkrát našel ten chlap,“ vzpomínal Vojta.</p>
			<p class="T2">„Možná. Ale muselo to být níž. Takhle vysoko nad chatu jsi tenkrát nemohl dojít.“</p>
			<p class="T2">„Ale mohl. Utíkal jsem strašně dlouho. A rychle. Vůbec jsem si nedal dohromady, že k chatě je to z kopce, takže bych měl vlastně běžet na opačnou stranu. Bál jsem se, že Buřival poběží za mnou, a říkal jsem si, že do kopce tomu tlusťochovi uteču.“</p>
			<p class="T2">„To si přece nemůžeš pamatovat,“ usmála se Yveta.</p>
			<p class="T2">„To ne, ale víš, kolikrát jsme to potom doma probírali? Pamatuju si to úplně přesně. Jako historku. Vím, co o tom kdy komu vypravovala máma, vím, jak jsem to kdy komu vysvětloval sám. A z toho si dnes celou tu story snadno dofabuluju, takže omyl je vyloučen,“ usmál se.</p>
			<p class="T2">„Takhle si i já pamatuju z Karlovky spoustu příhod,“ řekl jsem.</p>
			<p class="T2">„Tuhle taky?“</p>
			<p class="T2">„Samozřejmě.“</p>
			<p class="T2">„Jenže já si vybavím i ten bezvýchodnej pocit, když jsem se rozhod, že dál nepoběžím, sed jsem si na šutrák u nějaké cesty a jenom jsem doufal, že mě někdy někdo najde. Ten si pamatuju úplně přesně. A ne z mámina vyprávění.“</p>
			<p class="T2">„Kolik ti bylo?“</p>
			<p class="T2">„V jednasedmdesátým? Šest.“</p>
			<p class="T2">„Jak víš, že to bylo v jednasedmdesátým?“</p>
			<p class="T2">„Protože v jednasedmdesátým jsme tady byli poprvé.“</p>
			<p class="T2">„My o rok později,“ zašeptala Yveta. „Ještě s mámou a tátou.“</p>
			<p class="T2">„Jestli ti bylo šest, tak si to nepamatuješ, a ten pocit si jenom představuješ,“ řekl jsem Vojtovi.</p>
			<p class="T2">„Kdepak,“ pravil. „Pamatuju si to úplně přesně, a když si vzpomenu v noci, tak už pak do rána neusnu. To přece musíš znát. Copak si nevzpomínáš, jak ti bylo, když ses tenkrát na Karlovce schoval do sklepa a pak jsi netrefil ven?“</p>
			<p class="T2">Ve vteřině jsem byl zpocený skoro jako tehdy. Vzpomínám, samozřejmě že si vzpomínám. Ale Vojta si to pamatuje špatně — ven jsem trefil a to bylo moje štěstí. Hráli jsme tenkrát na schovku, vystřelil jsem z klubovny, než Buřival dopočítá do patnácti, seběhl jsem do haly, jenže pod stůl v červené jídelně jsem se schovat nemohl, protože tam seděli manželé Cincibusovi a hráli žolíky. Ven z chaty se nesmělo, to by bylo proti pravidlům, tak jsem otevřel dveře do sklepa a protáhl se do tmy. Našel jsem vypínač, rozsvítila se sice jen malá lampička nad schody, ale i tak jsem hned pochopil, že není kam se schovat. Franta měl sklep vzorně uklizený, všude bych byl vidět. Na druhém konci sklepa jsem si ale všiml druhého krátkého schodiště k jiným dveřím; bez rozmyslu jsem po něm vyběhl a stiskl kliku. Světlo z protějších schodů sem nedosáhlo, neviděl jsem nic, z místnosti, do které jsem se neodvážil vstoupit, zavanul silný chlad, pak se rozsvítilo slabé světlo, kdosi tam stál a začal na mě strašně křičet nějakou nesrozumitelnou cizí řečí. Lekl jsem se a rozběhl se nazpět, jenže jsem zakopl, spadl a rozbil si koleno. Bez ohledu na krev jsem ovšem hned vyskočil, a když jsem se vřítil do haly, upadl jsem Buřivalovi rovnou do náručí. Pustil mě, rozběhl se do klubovny a na celou chatu křičel <span class="italic _idGenCharOverride-2">Deset dvacet Klimeš</span>…</p>
			<p class="T2">Nic jiného se nestalo, ale tehdy mi to stačilo. A pamatuju si i ten pocit, Vojta má pravdu.</p>
			<p class="T2">Táta o mé příhodě večer vyprávěl Františkovi, dokonce ho donutil, aby se do sklepa vypravil ozbrojen jakousi železnou tyčí, která visela na háčku u krbu, ale k ničemu to nebylo. Franta nikoho nenašel, a protože dveře, ke kterým vedlo to protější schodiště, prý Mánkovi už před mnoha lety zazdili, a protože na chatě všichni kromě Týny a paní Borovičkové mluvili česky, usoudil Franta, že jsem si všechno vymyslel. Táta mi ovšem řekl, že kdo má špatné svědomí a bohatou fantazii, měl by si podobné výpravy na zakázaná území odpustit, protože kdybych tam například omdlel, mohlo to se mnou špatně dopadnout.</p>
			<p class="T2">„To byl strašný příběh,“ řekl jsem Vojtovi. „Akorát jsem ho dávno vytěsnil, a nebejt tebe, možná bych si na něj do konce života nevzpomněl.“</p>
			<p class="T2">„S tím nepočítej,“ pravil. „Je nám čtyřicet, to je prej věk, kdy se příběhy z dětství začnou vracet a až do smrti nás budou pronásledovat.“</p>
			<p class="T2">Ušklíbl jsem se, lanovka poskočila.</p>
			<p class="T2">„O nic takovýho nestojím,“ poznamenala Yveta. Těžko se jí divit.</p>
			<p class="T2">Míjeli jsme Karlovku. Přes špičky stromů byla vidět nejprve prorezlá střecha, potom celá chata. Zase se mi zdála menší, než byla. Hromada předmětů navršených před starým vchodem taky.</p>
			<p class="T2">Zběžně jsem zkontroloval dveře od starého bočního vchodu. Byly zavřené.</p>
			<p class="T2">Včerejší pohled z lanovky mě tedy zřejmě pronásledovat nezačne. Prostě se mi ty otevřené dveře zdály.</p>
			<p class="T3a">6</p>
			<p class="T1">Neděle 1. 8. 1971</p>
			<p class="T1"><span class="italic _idGenCharOverride-2">Pavlíka tentokrát rozbolelo břicho krátce před zastávkou v Hradci, doufal jsem, že to zvládne a na vzduchu se mu pak udělá lépe, ale vyblinkal se, když už autobus kličkoval městem a hledal nádraží. Naštěstí jsem měl sáček připravený a taky mi hodně pomohl Petr. V nádražním bufetu jsem chtěl Pavlíkovi koupit čaj, ale Dana říkala, že čím míň tekutin bude mít v žaludku, tím menší je nebezpečí, že mu bude zase špatně. Na její radu jsem tedy koupil dvě žvýkačky. Když jsme pak z Karlovky telefonovali domů, aby žena věděla, že jsme v pořádku v cíli, vyprávěla jí Dana, jak skvěle jsem v autobusu zastal její roli. Povídaly o tom nejméně tři minuty, jako by to ani nebylo meziměsto.</span></p>
			<p class="T2"><span class="italic _idGenCharOverride-2">Ale nebyl jsem v tom sám. Malý Vojtík od Zapletalů měl stejné problémy jako Pavlík, i</span> <span class="italic _idGenCharOverride-2">když skoro až do Horního Poříčí vydržel nezvracet. Chybělo mu nanejvýš deset minut. Jeho otec, schopný, ale poněkud těžkopádný klarinetista, který mi na nástupišti tvrdil, že si mě pamatuje ze studií (já si z dechařů nepamatuju nikoho), a který dnes dělá na škole asistenta, se nemusel o nic starat, měl s sebou manželku a na pohled docela šikovnou dceru Járinku. Jenomže když autobus zastavil v Poříčí na náměstí, rozhodl se vystoupit, aby Vojtův sáček vyhodil do popelnice, a počínal si při tom tak rozvážně, že mu řidič málem ujel. Zaskočilo mě, v jakém klidu to nechalo Evku Zapletalovou (tu si ze školy pamatuju). „To je normální,“ řekla suše. „Tak to u nás chodí.“ Teprve potom zavolala na řidiče, aby ještě přibrzdil. Zapletal došel klidným krokem k předním dveřím, důstojně vystoupal po schodech, bez řečí se posadil na své místo a pobavené pohledy spolucestujících vůbec nezaznamenal.</span></p>
			<p class="T2"><span class="italic _idGenCharOverride-2">Ve Lhotce na nádraží jsme se marně sháněli po panu Mánkovi s koněm. Když se nám podařilo vyskládat kufry z autobusu, zabrzdil opodál béžový gaz, vystoupil z něho sympatický mladý muž, zeptal se, jestli jedeme na Karlovu boudu, a pak se nám představil. Jmenuje se František, na chatě dělá topiče, řidiče, uklízeče, a když si umyje ruce, nechají ho prý roznášet nápoje. Potom naložil všechny naše kufry do gazu, ty poslední ovšem musel srovnat i na sedadlo spolujezdce, takže kluky svézt nemohl. Pavlíkovi to bylo líto, a pak se celou cestu na Karlovku třásl strachy, protože ho napadlo, že Sylva umřela. Když jsme se po půlhodině vyškrábali nahoru, uviděl koně na louce pod chatou, jak se pase stejně spokojeně jako loni a</span> <span class="italic _idGenCharOverride-2">předloni, a pak se radostí málem rozplakal.</span></p>
			<p class="T2"><span class="italic _idGenCharOverride-2">Před chatou stál Toni Borovička. Loni jsme se tu minuli, říkal jsem si, že ho sem možná jedni nebo druzí komunisti nepustili, člověk by se dnes nedivil ničemu. Jeho paní nás přivítala s německou střízlivou srdečností, malá Týna něco spustila německy na Pavlíka, Petr zkusil překládat, ale moc se mu to nedařilo. Tak překládal Toni, Pavlík se kupodivu chytil a</span> <span class="italic _idGenCharOverride-2">začal si tímto zvláštním způsobem s Týnou povídat. Pak přišel pan Mánek a vlídně nás pobídl, abychom šli k obědu, že ostatní ze závětrovského autobusu jsou dávno u stolů. Ještě jsem musel dnes snad už podesáté vysvětlovat, že si Jiřka jenom vyměnila místenku a přijede zítra, protože dnes chce využít nedělních návštěv v nemocnici a zajít za maminkou. Pak jsme si s chlapci odběhli umýt ruce do koupelny v mezipatře a utíkali do jídelny.</span></p>
			<p class="T2"><span class="italic _idGenCharOverride-2">Dojedli jsme poslední, všichni ostatní už dávno vybalovali, když jsem začal tahat naše zavazadla do pokoje číslo osm. Sbalili jsme s manželkou úsporně jen do tří kufrů, ale byly tak těžké, že jsem ani Petra nemohl žádat o pomoc. Vzpomínal jsem, do jakých skříněk a šuplíků Jiřina obvykle skládá klukům ponožky a trenýrky, kam trička, kam osušky, ale pak jsem si řekl, že když bude chtít, tak to zítra přerovná (skoro bych se vsadil, že to udělá). Vybalil jsem a šel jsem se poohlédnout po chlapcích, ale našel jsem jen Pavlíka a Vojtu, kteří si hráli v klubovně. Petr šel s Ondrou na pink ponk.</span></p>
			<p class="T2"><span class="italic _idGenCharOverride-2">Vrátil jsem se do pokoje, postavil jsem si židli na balkon a dívám se na hory. Pod chatou v ohradě na louce stojí Sylva, stojí zcela nehnutě, jen občas zatočí oháňkou. Ani nevím, kolika let se taková kobyla dožívá. Je ticho, ale ne úplné, spíš bych řekl živé. Z pískoviště, na které odtud vidět nemohu, se slaboučce ozývá dětské povídání, ovšem to už mě dávno neruší. Dýchám vůni chaty a louky, po roce píšu deník a nic mi nechybí.</span></p>
			<p class="T2"><span class="italic _idGenCharOverride-2">Milan má za sebou příšerný rok, ostatně jako celé divadlo. Jenže zatímco my ostatní jsme to prozatím jakž takž přečkali, on jediný ne (když nepočítám toho pitomce Kábeleho, kterého poslali z blázince rovnou do důchodu, a bývalého ředitele Pavelku, kterého skolil infarkt dřív než komunisti). Loni v září sice náš výbor Milana podržel, takže byl vyhozen jen podmíněně a dostal aspoň roční smlouvu, ale Lesák si jako předseda stranické organizace na Tancošovi vymohl (aspoň tak se Tancoš tvářil), že Milana zbavili funkce dramaturga a musel se po letech vrátit do orchestru. Samozřejmě k poslední židli, samozřejmě od první zkoušky nápadně křivil záda, samozřejmě mu to vůbec nešlo a samozřejmě na něho Lesák na zkouškách neustále křičel. Sám je přitom jako dirigent naprostý ubožák a nebýt politické kariéry, neudělal by ani tu muzikantskou. Koncem dubna pak Tancoše odveleli na ká vé partaje, protože ani tam se jim nedostává kádrů, a i když formálně zůstal ředitelem, do kanceláře skoro nedocházel, vídali jsme ho jenom na premiérách. Lesák se začal chovat ještě agresivněji, a to nejen vůči Milanovi. Bohužel se proslýchá, že ředitelem bude jmenován právě on.</span></p>
			<p class="T2"><span class="italic _idGenCharOverride-2">Milan s námi hrál v červnu naposled. A jiné místo zatím nenašel. Už měl něco domluveno na škole v knihovně, kde se od dob našich studií personál skoro vůbec nezměnil, ale tamní stranická organizace jeho přijetí zamítla. Šéfem partajního výboru je tam teď Jirchář, ten blbec, před kterým mě Milan kdysi hájil, když mě místo studia chtěli poslat do výroby. A já mu teď pomoct nemůžu.</span></p>
			<p class="T2"><span class="italic _idGenCharOverride-2">„Alešku ne! To nesmíš!“ zaječela od pískoviště nějaká matka, nejspíš operní zpěvule s vibratem dosahujícím téměř velké tercie. „Co tě to napadlo? Sypat holčičce písek za krk!“ skřehotala, a hned potom se ozval nepřeslechnutelný pláč holčičky s posypanými zády. Za chvilku vyběhla z chaty žena Ládi Procházky, vida, tak jsou tady letos taky, velmi tvrdě se pustila do maminky zpěvačky — a bylo po tichu. Pak odvlekla Karolínku domů, přestože děvčeti se z pískoviště nechtělo a kladlo mamince docela účinný odpor, a zase nastal klid.</span></p>
			<p class="T2"><span class="italic _idGenCharOverride-2">Najednou vyšel z chaty jakýsi divně oblečený vousatý a plešatý chlap. Nejprve si to namířil směrem ke Lhotce, po několika metrech se však zastavil, chvíli hleděl na protější svah, pak se otočil a zadíval se přímo na náš balkon. Kývl mi na pozdrav, já jemu tedy taky, ale on zůstal stát a hleděl na mě dál. Cítil jsem se velmi nepříjemně. Chlap měl oblečené jakési flekaté texasky (stejné kalhoty, jaké si Jaroslav koupil v Kanadě, ale ty jeho byly slušivé, tedy aspoň na té fotce, kterou nám poslal) a černé tričko s nápisem „Luboš Pospíšil &amp; 5</span><span class="verzalky-italic _idGenCharOverride-3">P</span><span class="italic _idGenCharOverride-2">“ přes celý hrudník. Tričko s nápisem jsem tady na nikom jiném neviděl. A kdo je to ten Pospíšil, to taky nevím. Myslím, že nějaký hokejista. Ano, hokejista, hraje s Machačem v obraně, vždyť si to ještě od předloňska pamatuju. Od pinkponkárny se právě vraceli Petr a Ondra, chlap v texaskách si vyměnil brýle za sluneční, taky velmi moderní, ohlédl se za oběma chlapci a</span> <span class="italic _idGenCharOverride-2">pozoroval je, než vešli do chaty. Celé se to vysvětlilo, když z chaty vyšla docela pěkná, možná třicetiletá černovlasá paní a přidala se k němu. Pak už na nikoho nečekali a odešli do Lhotky. Ale stejně se Mánka zeptám, co je to za existenci.</span></p>
			<p class="T3a">7</p>
			<p class="T1">Stáli jsme před restaurací krušovického pivovaru. Před milkbarem. Na Radka a Martinu jsme měli čekat u zastávky autobusu na Špindlerovku, ale Yveta opět zatoužila po čokoládě se šlehačkou, protože ji prý považuje za nejsilnější vzpomínku na prázdniny ve Lhotce, a informaci o proměně mléčného baru v obyčejnou hospodu nechtěla vzít na vědomí. Jenže uvnitř bylo ticho a na klice prach. Ani tady sezóna ještě nezačala. Yveta navrhla zkusit umakartovou cukrárnu, ale po své předvčerejší procházce Lhotkou jsem jí nemohl zatajit, že v té nám dnes už ani dolary nevymění, natož aby našlehali čerstvou šlehačku. V Pavilonu to Yveta marně zkoušela včera, takže bylo jasné, že svou nejsilnější vzpomínku na prázdniny ve Lhotce letos neoživí.</p>
			<p class="T2">Já asi taky ne, napadlo mě.</p>
			<p class="T2">Vrátili jsme se k zastávce, Martina s Radkem zvolna přicházeli od parkoviště. Vtom ovšem ze zatáčky ve směru od Poříčí vyskočil autobus a oba se rozběhli. Samozřejmě, jak jinak. K autobusu na Špindlerovku se přece nemůže dojít, ten se musí doběhnout. Všichni si to pamatujeme. Rychle dosnídat, rychle se umýt a zkontrolovat batohy, pláštěnky, čepice, pak se pokud možno nezdržet v botárně. Z Karlovky jsme obvykle vycházeli prodlouženým krokem, rodiče s očima na cifernících náramkových hodinek (jen pan Kroupa nosíval kapesní), po staré cestě z Karlovky ke Lhotce jsme ještě zrychlili a u Tabulovek odbočili dolů šleprem nebo krajem sjezdovky přímo k autobusu. Most z vlnitého plechu, rachot dupajících pionýrek, do kterého maminky otevírají ústa, ale slyšet je není, autobus už stojí v zastávce a polyká turisty, kteří zde byli včas, my se ovšem ještě proplétáme mezi českými trabanty a německými škodovkami na hlavním parkovišti, autobus se rozjíždí, ale to nevadí, už je tu druhý, a konec fronty, na který se za chvíli zařadí celá výprava několika rodin z Karlovky, si ještě počká na třetí a na čtvrtý. Stihli jsme to.</p>
			<p class="T2">Dnes nás pojede sotva deset. A jedním autobusem. Je před sezónou.</p>
			<p class="T2">Vojta udělal místo rozložité důchodkyni i jejímu manželovi s holí, mluví spolu nevrle, dokonce natolik, že není snadné rozpoznat, jaký k tomu používají jazyk. Pozoruju kamarády. Radek s Martinou zhluboka dýchají, stačilo jim sto metrů poklusu. Yveta má vlasy sytě černé jako kdysi, protože v drogerii trefila barvu, a jemné vrásky kolem úst i očí, zřetelně patrné i pod mejkapem. Jinak vypadá dobře. Vlastně <span class="italic _idGenCharOverride-2">skvěle</span>, jak by mohla vypadat líp? Hned za ní nastupoval Vojta. Když jsme tu byli naposledy, tvrdil, že lanovky, auta a autobusy v horách používají jenom mastňáci. Dnes už se mu nechce škrábat Dlouhým dolem na Výrovku, a tak naplánoval túru autobusem a na mapě vyhledal místa, odkud se dá z hřebenovky sejít pohodlnými zkratkami přímo do Lhotky. Už nejsme mladí. Ještě nejsme staří. Je to banální, říkám si, ale bohužel ne proto méně pitomé. Je mi čtyřicet pryč, vlasy pryč, manželka pryč, děcko pryč. Zadýchaný nejsem, protože jsem nikam neutíkal. Ale když nastupuju do autobusu, hned z prvního schodu se chytím za zábradlíčko u řidiče a přitáhnu se.</p>
			<p class="T2">A v mobilu žádná sms. Od nikoho.</p>
			<p class="T2">Možná je spíš po sezóně.</p>
			<p class="T2">„Zase jsem ti zapomněla dát kinedryl,“ lekla by se máma, kdyby tu byla.</p>
			<p class="T2">„To nevadí, mami, už mi v autobuse blbě nebývá,“ odpověděl bych.</p>
			<p class="T2">„Nikdy nevíš, na Špindlerovku je to jedna serpentina za druhou.“</p>
			<p class="T2">„Nech ho být, vždyť už je velkej,“ řekne táta, až po nástupu popadne dech.</p>
			<p class="T2">„A vůbec! Kdoví jestli se kinedryl ještě vyrábí,“ snažím se mámu uklidnit.</p>
			<p class="T2">„Sáček máš?“ zeptá se mě.</p>
			<p class="T2">Bezděčně sahám do kapsy větrovky. „Ne.“</p>
			<p class="T2">„Tak aspoň žvýkačku. Nebo bonbón. Když cumláš bonbón, neudělá se ti blbě.“</p>
			<p class="T2">„Nemáte někdo bonbón?“ ptám se. „Nebo žvejkačku?“</p>
			<p class="T2">„Žvejkačku mám,“ odpovídá Yveta. „Na! Taky si radši jednu vezmu.“</p>
			<p class="T2">„Orbit bez cukru? Co to je? S kačerem Donaldem nemáš?“</p>
			<p class="T2">„Ne, ale tyhle jsou taky dobrý!“</p>
			<p class="T2">Strčil jsem žvýkačku do úst. „Fakt!“ řekl jsem. „Docela ujde!“</p>
			<p class="T2">„Klidně si je vem všechny, mám ještě další,“ vložila mi balíček do dlaně a usmála se jako tenkrát.</p>
			<p class="T2">„Taky si nic nepamatuješ,“ praví rozložitá důchodkyně svému manželovi. Mluví tedy česky. Ona. Jemu rozumět není. Něco zahuhlá, potom se rozkašle. Ještě že sedí přede mnou a nekašle mi za krk.</p>
			<p class="T2">„Hele, už jsme u Dívčí lávky,“ podiví se máma. „Jednou tě táta odtud nesl na zádech až na Karlovku, pamatuješ? A ty ses mu za odměnu počural za krk,“ zasměje se.</p>
			<p class="T2">„Nech těch historek, mami,“ prosím ji marně. „Vyprávíš to posté, a ještě mi děláš před Yvetou ostudu.“</p>
			<p class="T2">„Před Yvetkou? Copak na tom záleží? Myslela jsem, že ses zamiloval do Karolínky!“</p>
			<p class="T2">„Ticho! Tohle před Yvetou vůbec neříkej!“</p>
			<p class="T2">„Stejně mě neslyší.“</p>
			<p class="T2">Stejně to ví.</p>
			<p class="T2">„Nepleť se mu do života,“ vstupuje do debaty otec, „ať se klidně těší s oběma, stejně se na Karlovce většinou střídají.“</p>
			<p class="T2">„To říkáš své ženě? Po padesáti letech manželství?“ Rozložitá důchodkyně zřejmě svému manželovi rozuměla.</p>
			<p class="T2">„No právě!“ odpoví jí. Už mu taky rozumím. Jen kdyby tolik nekašlal.</p>
			<p class="T2">„Vždyť je to nemorální!“ vykřikne máma.</p>
			<p class="T2">„Ale prosím tě. Letní lásky! Za týden přijede domů a zapomene na obě. A ony na něho. Vzpomenou si zase až za rok. Tak to bývá a vůbec to nevadí.“</p>
			<p class="T2">„Taky jsme někdy vystupovali na Jeleních boudách a chodili pěšky do Lhotky. Když jsi šlapal sám a nenechal ses nosit, museli jsme pak jít s tebou za odměnu do cukrárny. Na zmrzlinu s broskví, pamatuješ?“</p>
			<p class="T2">„Jasně. Ledová broskev tomu říkali.“</p>
			<p class="T2">„A bylo to jediné ovoce, které jsme do tebe dostali! Nic jiného jsi nejedl, jenom broskve. Nechce se ti blinkat?“</p>
			<p class="T2">„Ne, už jsem je všechny strávil.“</p>
			<p class="T2">„A proč s vámi nejede Honzík?“</p>
			<p class="T2">„Nemá čas. Je v Anglii. Chtěli jsme se mu omluvit, ale nepřijel.“</p>
			<p class="T2">„V Anglii? To mu přeju. Taky bychom tenkrát radši jezdili do Anglie.“</p>
			<p class="T2">Já ne, mami. Já jsem rád, že nás nikam nepouštěli. Nikam jinam jsem nechtěl, jen na Karlovku. Vlastně to byly dobrý časy.</p>
			<p class="T2">Ještě že mě neslyšíš, tati.</p>
			<p class="T2">Ale slyším. Nebyly to dobrý časy. Ale byls děcko, a cos neznal, to ti nechybělo. Tak to bývá a vůbec to nevadí.</p>
			<p class="T2">Rozložitá důchodkyně se obrátila ke svému muži a něco mu řekla. Tentokrát jsem nerozuměl ani jí. Znělo to, jako by si uplivla.</p>
			<p class="T2">„On snad opravdu usnul,“ zaslechnu Martinu.</p>
			<p class="T2">„A proč s vámi není Karolínka?“</p>
			<p class="T2">„Nevím, mami. Počkej, Yvetka to bude vědět.“</p>
			<p class="T2">Otočím se k ní. „Potřebuješ sáček?“ zeptá se.</p>
			<p class="T3a">8</p>
			<p class="T1">Čtvrtek 5. 8. 1971</p>
			<p class="T1"><span class="italic _idGenCharOverride-2">Ticho, klid, zdá se, že oproti loňsku jsou tu hosté letos spokojenější. Jiřina má už několik měsíců strach o maminku, velmi se tím trápí, ale je očividné, jak jí dělá zdejší prostředí dobře. Nejraději si čte v lehátku u pískoviště, kam Mánkovi letos přestěhovali houpací lavičku. Právě u houpačky děti nakonec vždy končí svoje hry, takže je máme pod dozorem, ani o tom nevědí. A když nechtějí, abychom na ně viděli, zalezou si za dlouhé svislé větve toho zvláštního stromu, který roste kousek od pískoviště na hraně svahu pod chatou, ale my z lehátek i přes ty větve dobře vidíme, co tam zrovna kutí. (Myslel jsem, že to je vrba, ale Dana se trošku vyzná v botanice a říká, že takovou vrbu ještě neviděla. Děti po správném názvu nepátrají a říkají stromu Palác.)</span></p>
			<p class="T2"><span class="italic _idGenCharOverride-2">Ptal jsem se Mánka na toho podivného chlápka s potištěným tričkem. Milan totiž říká, že podle chování je to určitě příslušník StB, který tady na někoho dohlíží. A nejspíš právě na Milana. I mně se v jídelně už dvakrát zdálo, že ten chlápek pořád po očku pozoruje náš stůl. Když ho potkám, vypadá, jako by se chtěl se mnou zastavit, ale pak se vždycky odvrátí a</span> <span class="italic _idGenCharOverride-2">odejde. Jenže na tajného se chová přece jen příliš výstředně. Těch flekatých texasek si přece musí všimnout každý! Takové kalhoty nikdo jiný nenosí! A je tady na dovolené, vždyť má s sebou i slečnu. Jenže podle Milana má ta slečna za úkol vytvářet právě takový dojem. Dnes už ho budu moci uklidnit: chlápek je příbuzný bývalého správce Karlovky Macha, kterého si ostatně pamatuju z loňska a který letos přijel i se svým o dost starším bratrem (nebo bratrancem, nerozuměl jsem dobře). Kdyby na nich nebyl jasně vidět věkový rozdíl, řekl bych, že to musí být dvojčata, jak jsou si podobní.</span></p>
			<p class="T2"><span class="italic _idGenCharOverride-2">Na odpoledne jsme byli domluveni s Knotovými, že si uděláme krátkou túru lanovkou k Boudě Na pláni a pak lesní cestou kolem Hájenky a Vyhlídky přímo na Karlovku. Jenže s podobným plánem přišla taky Evka Zapletalová a bohužel pozvala i paní Buřivalovou, která je skutečně zpěvačka, a to zrovna z plzeňské opery (nejspíš komická stará), a když pámbu rozdával, spokojila se s hlasivkami. Po celou cestu nám vyprávěla, jak se natrápila s Aleškovou učitelkou ve školce, Alešek je bystrý a živý, přeštické učitelky na něho nestačí a</span> <span class="italic _idGenCharOverride-2">pořád si stěžují, místo aby se snažily alespoň některá z jeho četných nadání rozvíjet. Ve skutečnosti je Alešek nevychovaný fracek, na kterého nestačí především jeho matka. Jiřka se snažila paní Buřivalové vysvětlit, že ani učitelé to dnes nemají snadné, jenže madame nepochopila, že i Jiřina je učitelka, a pokračovala v láteření. Pak se zmínila, že se v červnu přestěhovala z Přeštic do Plzně, takže Alešek bude od září chodit do školy tam, jenže na městských školách je prý situace ještě horší než na venkovských. A zahájila nové kolo, tentokrát o zkušenostech, které teprve získá, ale které budou zajisté horší než ty dosavadní. To už jsme všichni mlčeli, jen Milan ne. Po celou dobu si z dámy dělal zlou a jedovatou legraci, měl jsem co dělat, abych se nesmál, ale někdy jsem měl naopak chuť ho okřiknout. Hlavně když paní Buřivalovou upozornil, že v Plzni mají zvláštní školu pro mimořádně talentované žáky, a když jí vysvětloval, jak to v takové zvláštní škole chodí. Dosáhl ovšem svého: madame poděkovala za informace a rozhodla se hned po návratu z hor ověřit, jestli by tam pro Aleška neměli místo. Jiřina ji ujistila, že právě v dnešní době mají školy za povinnost o nadané děti obzvláště pečlivě pečovat (přesně tak to řekla) a že na to je i ministerská vyhláška, takže by s Aleškovým zápisem neměl být problém.</span></p>
			<p class="T2"><span class="italic _idGenCharOverride-2">Za žertování na Aleškův účet jsem však byli brzy potrestáni. Járinka s Petrem si od nás vzali klíče už u Hájenky a pod altánkem na Vyhlídce se dovolily i menší děti. Věděli jsme, že pokud nesejdou z pěšinky, nemůžou Karlovku minout, navíc jsme byli už jen malý kousek od ní. Jenže paní Buřivalová pořád vyprávěla svoje hlouposti, Milan se ochotně přidával, Dana co chvíli zastavovala a do veliké zavařovačky sbírala borůvky, a na děti jsme zapomněli. Když jsme přišli k chatě, našli jsme na houpačce Járinku s Petrem, ale ostatní nebyli k nalezení. Obešli jsme chatu dvakrát dokola, ale marně. Paní Buřivalová začala hystericky ječet (zase to strašlivé vibrato), že jsou tady všude zmije a že Aleška určitě všechny uštknou, a tak Milan rozhodl, že se rozdělíme. Jiřku a Danu poslal zpátky na Vyhlídku, Evce řekl, aby šla probudit manžela, paní Buřivalovou postavil před chatu, aby se dobře rozhlížela (ani teď nic nepochopila), a my jsme vyrazili hledat děti do lesa.</span></p>
			<p class="T2"><span class="italic _idGenCharOverride-2">Navrhl jsem, že se vydáme rovnou do Lhotky, protože žádná jiná cesta odtud nevede, ale Milan namítl, že pěšinek je v lese několik, a kdo ví, po které děti sešly z té správné. Vystoupali jsme tedy do lesa nad chatou, prolézali jsme mezi malými stromky, šlapali do borůvčí, Milan objevil několik nalezišť, kam zítra pošle Danu, ale já jsem po půlhodině začal propadat panice.</span></p>
			<p class="T2"><span class="italic _idGenCharOverride-2">„Neblázni, Josef, tak rychlí být nemohli,“ řekl mi Milan šeptem. „Určitě se někde tady schovávají a bojí se vylézt, protože vědí, že je čeká výprask.“</span></p>
			<p class="T2"><span class="italic _idGenCharOverride-2">Vrtěl jsem hlavou. „Jsou malí. Ani přes takhle nízké stromky nic nevidí.“</span></p>
			<p class="T2"><span class="italic _idGenCharOverride-2">„Dej na mě,“ zašeptal. A najednou skoro zařval. „Já myslím, že už jsme to tady prohledali všecko! Budeme se muset vrátit k lanovce, asi si popletli směr!“</span></p>
			<p class="T2"><span class="italic _idGenCharOverride-2">„Cože?“</span></p>
			<p class="T2"><span class="italic _idGenCharOverride-2">Pohledem mi naznačil, abych mlčel. „Rozdělíme se, ty se vrať na Pláně a já půjdu dolů, třeba přešli chatu a už jsou ve Lhotce,“ křičel dál na lesy.</span></p>
			<p class="T2"><span class="italic _idGenCharOverride-2">„A když je nenajdem, tak rovnou na horskou službu?“ zeptal jsem se netrpělivě.</span></p>
			<p class="T2"><span class="italic _idGenCharOverride-2">„Mně připadá divný,“ volal Milan, „že by šli zpátky. Ale jsou to děti, kdo ví, co je mohlo napadnout! Tak hodně štěstí, Josef!“ Poslední větu už vysloveně zahalekal.</span></p>
			<p class="T2"><span class="italic _idGenCharOverride-2">Najednou se nám zdálo, že slyšíme praskání větví. Zmlkli jsme a napnuli uši. Kousek od nás někdo zadupal v borůvčí a jakýsi dětský hlásek pronesl velmi vulgární větu. Ještě chvíli jsme tiše stáli a poslouchali a pak už nám stačilo pár kroků.</span></p>
			<p class="T2"><span class="italic _idGenCharOverride-2">Pavel seděl na bobku, třásl se a plakal. Vztek, který mě v první vteřině popadl, okamžitě zmizel, opatrně jsem vzal Pavlíka do náručí, on se rozplakal ještě silněji, snažil jsem se ho uklidnit, ale marně. Milan uchopil Aleše, který se dokonce vzpíral, a klusali jsme zpátky.</span></p>
			<p class="T2"><span class="italic _idGenCharOverride-2">Když jsme se vrátili do chaty, všiml jsem si, že má Pavlík tváře poškrábané od jehličí, ale to si asi způsobil sám, ještě než jsem ho našel. Vytáhl jsem vatu a kysličník, ale v tu chvíli jsem z chodby uslyšel výkřik Evky Zapletalové. Vyběhl jsem za ní a hned mi bylo jasné, že je zle. Jestli teď Vojta bloudí hluboko v lese, pak si musíme pospíšit, protože pokud to nestihneme před setměním, tak už ho bez pomoci Horské služby nenajdeme. Po dvou schodech jsem utíkal na jednadvacítku pro Milana, Evka běžela pro Zapletala, přidal se Láďa Procházka, který zrovna kouřil v červené jídelně, a taky Franta, Petr převzal klíče od pokoje a dohled nad Pavlem, Franta odběhl do kanceláře pro obrovskou svítilnu, a když jsme na něho pár vteřin čekali v hale, všiml jsem si, že v zeleném křesle sedí ten chlap v popsaném tričku a flekatých texaskách, vedle něho černovlasá krasavice a oba mě tak divně pozorují, dokonce se usmívají, připadalo mi to neuvěřitelně cynické, ale nebyl čas o tom přemýšlet.</span></p>
			<p class="T2"><span class="italic _idGenCharOverride-2">Milan si ho taky všiml: „Viděls toho estébáka?“ „Není to estébák,“ vysvětlil jsem mu. „Je to synovec jednoho z těch dvou Machů, co s nimi a s tou holkou sedí v jídelně u stolu.“ „No, jak myslíš,“ řekl. „Večer ti o něm něco řeknu!“</span></p>
			<p class="T2"><span class="italic _idGenCharOverride-2">Vrátili jsme se na místo, kde jsme našli Pavla s Buřivalem, ale žádné stopy po Vojtovi tam nebyly. Franta převzal velení, každého z nás poslal jiným směrem, i vždy bohorovně klidný Zapletal byl najednou vyplašený, vyběhli jsme, pořád jsme volali Vojtu jménem, trvalo to asi čtvrthodinu, pak jsme se podle domluvy vrátili do výchozího bodu, a když jsme se konečně dočkali i Zapletala, viděli jsme, jak k nám od chaty klidně a nevzrušeně přichází Milanův estébák. Když se přiblížil na doslech, sdělil nám, že už Vojtu našel a že se máme vrátit do chaty. Franta řekl Sláva, Zapletal se rozběhl (opravdu!) a já jsem se podíval na Milana, jestli mi dokáže vysvětlit, proč Vojtu našel zrovna ten jediný chlap na Karlovce, který ho vůbec nešel hledat.</span></p>
			<p class="T2"><span class="italic _idGenCharOverride-2">„Je na to školenej,“ vysvětlil mi a konečně se vydal po stopách Dany a Jiřky. Málem jsme na ně zapomněli! Cestou zpět se mu podařilo Jiřinu uklidnit, takže nakonec jsme měli nejvíc práce s vynervovaným Pavlem, který se jakž takž upokojil až cestou na večeři. Věděl, že hned po ní bude muset jít spát, byl ostatně tak vysílený, že proti tomu ani neprotestoval, ale když k našemu stolu přišla malá Procházková a až dojemně starostlivě se ho zeptala „Co se ti stalo, kluku?“, rozbrečel se znovu. Jiřka ho šla uložit a za deset minut byla zpátky, že prý už usnul.</span></p>
			<p class="T2"><span class="italic _idGenCharOverride-2">Zapletalovi uložili Vojtu a přisedli si k nám. (Při té příležitosti jsem zjistil, že Zapletal se jmenuje Mojmír. Tykání nám ovšem nenabídl.) Přidal se i Láďa s manželkou a za chvíli přišel Toni, že prý byl odpoledne s rodinou ve Lhotce a že mu až teď Mánek řekl, jaké jsme tu měli drama. Ptal jsem se Evky, kde se Vojtík nakonec našel, říkala, že na nějaké pěšince u</span> <span class="italic _idGenCharOverride-2">nějakého modrého mlýna. Bloudil prý mezi stromy, a když náhodou přišel na cestu, napadlo ho, že na pěšince ho najdeme dřív než v lese, a tak tam prostě čekal. „To je pro malýho kluka dobrá idee,“ pochválil Vojtu Toni. „U jakého mlýna?“ ozval se Milan. „Copak tady v kopcích je nějaký mlýn? A ještě k tomu modrý?“ „Nevím, on mi to tak řekl,“ odpověděla mu Evka. „Kdo?“ zeptal jsem se. „Ten estébák,“ řekla potichu. Aha. Takže přinejmenším Evku už Milan stihl o své teorii přesvědčit. Připomněl jsem mu, že chtěl přesvědčit i mě.</span></p>
			<p class="T2"><span class="italic _idGenCharOverride-2">Tak mi to vyprávěl. Včera v podvečer, když Milan kouřil před chatou, přišel chlápek k němu a bez nějakých společenských frází mu řekl, ať si dává pozor, a kdyby za ním kdokoli s čímkoli přišel, tak ať prý rozhodně nic nepodepisuje. Milan mu řekl, že podepsal Dva tisíce slov a že už za to tvrdě platí, ale že ho to na druhé straně osvobodilo, a že jestli ještě někdy něco podepíše, nebo nepodepíše, pak jedině na základě vlastního rozhodnutí. Estébák chtěl v debatě pokračovat, ale Milan udusil cigaretu a odešel do chaty.</span></p>
			<p class="T2"><span class="italic _idGenCharOverride-2">Mohl by mít pravdu. Mohl by to být estébák. Ale proč by Milana varoval, aby nic nepodepisoval? Copak se zase něco podepisuje? To bychom snad z Hlasu Ameriky věděli! A</span> <span class="italic _idGenCharOverride-2">proč ho vlastně </span>varoval<span class="italic _idGenCharOverride-2">? Že by estébáci najeli na prevenci? Tomu ať si Milan věří, jestli chce, ale podle mě je to nesmysl. Musel bych vědět víc, abych mu mohl dát zapravdu. Každopádně bych měl upozornit Mánka, aby si dal na toho chlapa pozor. A na ty bratry nebo bratrance Machovy raději taky.</span></p>
			<p class="T2"><span class="italic _idGenCharOverride-2">Jenže co já vlastně vím o Mánkovi?</span></p>
			<p class="T3a">9</p>
			<p class="T1">Můj zbabělý úvodník se neobjevil ani v pátečníku, ani v sobotníku. O víkendu jsem z toho byl poněkud nervózní. Byl bych rád doufal, že si jeho zařazení v pražské redakci navzájem rozmluvili, současně jsem však věděl, že dokud článek nevyjde, nebudu mít klid. Nepochyboval jsem totiž, že pokud ho pražská redakce pošle do tisku pod mým jménem, budu mít z ostudy kabát, přijdu o polovinu kamarádů a té druhé budu k smíchu. Vedoucímu vydání jsem do pražské redakce volat nemohl, protože pokud náčelník mé autorství utajil i před tamními kolegy, urgencemi bych se hloupě odhalil.</p>
			<p class="T2">Článek nakonec vyšel v pondělí bez urgencí a s redakční šifrou místo mého podpisu. Nejvyšší dodržel slovo, před přáteli mě ovšem neochránil. Drahovzal telefonoval dřív, než jsem po ránu přišel do redakce, a když jsem mu volal zpět, vylil na mě kromě rozhořčení nad hloupostí mých pražských kolegů také vážně míněnou nabídku, abych dal okamžitou výpověď a nastoupil do Mladé fronty jako zpravodaj pro okres Závětří-venkov. Prý by mě přijali okamžitě. Zdvořile jsem mu odpověděl, že takový krok by byl zbabělý a že budu raději s pražským vedením bojovat, což přijal s uznáním. Jelen mi volal až večer domů, opileckými etudami se nezdržoval a poslal náš list rovnou tam, kam ho začínala posílat i část čtenářů. O reakcích, které chodily do Prahy, jsme se ovšem v Závětří dozvěděli až po deseti dnech, kdy z jejich úryvků sestavilo dopisové oddělení celou tiskovou stranu. Dva čtenáři můj úvodník pochválili a převažující názory redakce nekomentovala. Jména skutečného autora se žádný z pisatelů nedomáhal. Zatratili nás všechny.</p>
			<p class="T2">V závětrovské redakci se sice o úvodníku hovořilo s neskrývaným despektem, ovšem ani zde mě nikdo nepodezíral. Sám jsem se nepřiznal, při psaní mi přes rameno nikdo nenahlížel a Slávek držel basu. Jistotu jsem však brzy pozbyl. Když jsem se jednou ráno po poradě přišel zeptat sekretářky, v kolik hodin začíná brífink <span class="verzalky _idGenCharOverride-1">HSD-SMS</span>, na který mě Slávek delegoval místo nemocného Wasserbergera, zastihl jsem ji roztřesenou a na pokraji pláče.</p>
			<p class="T2">„Pavle… musím ti něco říct… já jsem asi udělala hroznou hloupost.“</p>
			<p class="T2">Kromě Slávka byla jediná, kdo znal skutečný stav věcí.</p>
			<p class="T2">„Když ten článek vyšel… víš… mně se líbil, připadal mi takový statečný… jak ses zastal těch obviňovaných… víš, můj muž… a do redakce volala nějaká paní, zrovna jsi tu nebyl, a chtěla vědět, kdo to napsal, tak jsem jí říkala, ať volá do Prahy, že my to tady v Závětří nemůžeme vědět, ale v Praze jí řekli, že ten článek přišel ze Závětří, a ona… byla taková smutná, říkala, že manžel je taky jeden z těch pronásledovaných a že by chtěla autorovi poděkovat…“</p>
			<p class="T2">Měl jsem ji rád, ale někdy byla příliš hodná. O jejím muži jsem to nevěděl.</p>
			<p class="T2">„… a tak jsem… ona to ze mě nevytáhla, to ne… ale když jsem jí to nechtěla prozradit, tak ona že prý mi řekne jedno jméno a že když to uhodne, tak jí to mám potvrdit, a ona řekla tvoje… hned napoprvé…“</p>
			<p class="T2">Takže už to někdo ví.</p>
			<p class="T2">„No…,“ zavřel jsem dveře a ztlumil hlas, „já bych byl hlavně rád, kdyby se to neprovalilo v redakci. Ani v Praze, ani tady, víš? Kolegům se ten článek moc nelíbil.“</p>
			<p class="T2">„Ne, neboj,“ zjevně se uklidnila. „Z kolegů se mě nikdo neptal. Ale ta paní… Teď před poradou volala už potřetí a pořád s tebou chce mluvit…“</p>
			<p class="T2">„Proč jsi mě nepředala?“</p>
			<p class="T2">„Jsem se bála.“ Dívala se jinam.</p>
			<p class="T2">„Já si to vezmu, až příště zavolá. Ale spoj mi to ke Slávkovi, ať u toho nemám posluchače.“</p>
			<p class="T2">„Nezlobíš se na mě?“</p>
			<p class="T2">Velmi. „Ne,“ řekl jsem.</p>
			<p class="T2">Až potom mě napadlo se jí zeptat, jestli se spokojená čtenářka nepředstavila.</p>
			<p class="T2">„To je právě to,“ odpověděla nápadně váhavě. „Nepředstavila.“</p>
			<p class="T2">Nevěřil jsem jí. A to, co mě napadlo, že se může stát, se stalo hned příští ráno.</p>
			<p class="T2">Paní, jejíž manžel byl taky jeden z těch pronásledovaných, se ozvala deset minut před poradou. Když promluvila, málem mi telefon vypadl z ruky. Její hlas nebyl starší o deset, ale o padesát let. A rozplakala se už ve třetí větě.</p>
			<p class="T2">Sraz jsme si dali hned odpoledne v jedné z nových kaváren v Králově Poli. Čekala na mě u stolu v rohovém přítmí. Teď už jsem se nelekl, ale musel jsem se chvíli přesvědčovat, že je to ona. Kdysi měla kulatou tvář a kolem ní lehce našpiněné blond vlasy. Myslel jsem, že blondýny nešediví. Nikdy nebyla tlustá, ale nikdy nebyla ani tenká. Dnes ano. Oční víčka by potřebovala operaci, kruhy pod očima žehličku. Pozdravil jsem, přisedl jsem si. Zkusila se usmát, pak řekla, že jsem neuvěřitelně vyrostl, poděkovala za moudrý úvodník, ale napůl nepřítomný paranoidní pohled o ní prozradil vše.</p>
			<p class="T2">Po deseti minutách přešla k věci. „Snažím se Milana podržet, snažím se mu dodávat sebedůvěru. Hledám pro něho nějakou životní náplň. Něco, čím by se zaměstnal. Aby se mohl na tu štvanici vykašlat a dělal něco pro sebe. Ale stojí mě to spoustu sil a už mi skoro žádné nezbývají.“ Vzlyk. „Potřebovala bych pomoct.“</p>
			<p class="T2">„Jak?“</p>
			<p class="T2">„Umíš výborně psát… Pavlíku, můžu ti vůbec tykat? Vždyť už jsi dávno dospělý. Myslela jsem, že jsi byl mladší než Yvetka.“</p>
			<p class="T2">Co ta s tím má společného?</p>
			<p class="T2">„Samozřejmě mi tykejte.“</p>
			<p class="T2">„Napadlo mě, jestli bys nedokázal napsat článek na Milanovu obhajobu. On by se s tebou sešel a všechno by ti řekl, jak to tehdy bylo. Tím bys ty nesmysly, co napsala Mladá fronta, vyvrátil trošku konkrétněji než v úvodníku. I když byl výborný!“</p>
			<p class="T2">Polkl jsem, ale nezneklidněl. Věděl jsem, že tuto hranici nepřekročím. Nadechl jsem se.</p>
			<p class="T2">„Co říkáš?“ skočila mi do myšlenky. Nadechl jsem se znovu.</p>
			<p class="T2">„Paní Knotová…“</p>
			<p class="T2">„Nechceš mi taky tykat?“</p>
			<p class="T2">„Ne. Počkejte…“</p>
			<p class="T2">Couvla.</p>
			<p class="T2">„Měl jsem v ruce stejné materiály jako Drahovzal. On jich viděl víc, ale i z toho, co znám já, je jasné, že jeho článek se… úplně… vyvrátit nedá.“</p>
			<p class="T2">Zbledla. „A co znáš ty?“</p>
			<p class="T2">„Znám zápisy ze schůzek s tím takzvaným řídícím orgánem.“</p>
			<p class="T2">„A co v nich je?“</p>
			<p class="T2">„Všechno.“</p>
			<p class="T2">„A co tam je konkrétně? Udal někoho? To přece ne!“ Hlas se přestal třást a zlehka přecházel do útoku.</p>
			<p class="T2">„Pravděpodobně přinejmenším jednoho mýho spolužáka.“</p>
			<p class="T2">„Myslíš toho Kalivodu?“</p>
			<p class="T2">„Kalvodu.“</p>
			<p class="T2">„Neudal ho. Kalivoda se chlubil, kudy chodil, že mu Milan půjčuje knížky. Naopak tím ohrozil právě Milana!“</p>
			<p class="T2">„Roman?“</p>
			<p class="T2">„Samozřejmě! Najednou začali za Milanem chodit úplně cizí lidé, že chtějí taky něco půjčit. A přesně takhle si estébáci ověřovali loajalitu těch nešťastných, které se jim podařilo zlomit. Chápeš? Mohli za ním někoho poslat pro knížky a očekávali, že jim ho Milan udá, protože měl povinnost oznámit jim každou nepřátelskou činnost, jak tomu říkali, víš? Tak aby viděli, jestli jim Milan takovou návštěvu přizná, nebo jestli ji bude zapírat. A když ji nepřizná, tak ho ještě víc zmáčknou. Víš, kolikrát to takhle udělali? Copak Milan mohl vědět, jestli zrovna ten Kalivoda nedělá pro ně? Milana zlomili, to nepopírám. Bál se stejně jako všichni, ale on už byl na rozdíl od Kalivody jednou nohou ve vězení!“</p>
			<p class="T2">„Tak ho raději rovnou udal?“</p>
			<p class="T2">Rozčílil jsem ji. „Nikoho neudal! Ale když se ho na Kalivodu ptali, tak si to snadno spočítal.“</p>
			<p class="T2">„Co si spočítal?“</p>
			<p class="T2">„Že ho nastrčili oni.“</p>
			<p class="T2">„Ale Roman pro estébáky nedělal!“</p>
			<p class="T2">„Víš to jistě?“</p>
			<p class="T2">Pouhou intonací se mě pokusila přesvědčit, že ví o věci víc než já.</p>
			<p class="T2">Pak ovšem najednou promluvila úplně jiným hlasem. „Dlouho jsme doufali, že budeme mít děti… říkali jsme si, že když už je svět okolo tak hroznej, tak třeba nám pámbu dá synka… nebo dcerku… a pak přišel Dubček… a já už byla stará…“ Smutně se usmála. „A pak tanky, Husák, Milana vyhodili z práce a hned nato na něho navlíkli ty letáky. A vyhrožovali, že i mě vyhodí z práce! Rok ho v tom koupali, pak mu dali na vybranou mezi kriminálem a slibem, že se do ničeho nezaplete, a že kdyby někdo kolem něho konal protistátní činnost, tak že to ohlásí. A že se ozvou, ať si to zatím rozmyslí.“</p>
			<p class="T2">Odmlčela se.</p>
			<p class="T2">„A ozvali se?“</p>
			<p class="T2">„Samozřejmě. Skoro hned! Vždyť nás jezdili hlídat i na Karlovku. Copak si toho plešatýho estébáka nepamatuješ?“</p>
			<p class="T2">„Ale jo.“</p>
			<p class="T2">„Ten se tam objevil hned v jednasedmdesátým. Dokonce ještě před těmi letáky! Prostě si Milana vybrali a pak už jen utahovali.“</p>
			<p class="T2">Napila se. Já taky.</p>
			<p class="T2">„A co ten Němec? Ten Borovička?“</p>
			<p class="T2">Hrníček upustila několik milimetrů nad talířkem.</p>
			<p class="T2">„Tomu bys snad nevěřil!“</p>
			<p class="T2">„Jak to bylo? Co vám o tom manžel řekl?“</p>
			<p class="T2">„Může to říct i tobě, když budeš chtít.“</p>
			<p class="T2">„Ale co? Co řekl vám?“</p>
			<p class="T2">„On o tom dohromady nic nevěděl. Myslel si, že ten estébák jezdí na Karlovku jenom kvůli němu. A pak najednou zatkli Toniho. Přímo na Sněžce. Toni byl kamarád, blízký kamarád. Od toho roku se Milan bál, že jednou úplně stejně zavřou i jeho.“</p>
			<p class="T2">„Copak proti nim něco dělal?“</p>
			<p class="T2">„Copak na tom záleželo, jestli proti nim člověk něco dělal? Prostě si Milana vybrali.“</p>
			<p class="T2">„Drahovzal se bude snažit zjistit něco v Německu. Chce vědět, jak to s panem Borovičkou na té Sněžce bylo. A jak to s ním dopadlo potom.“</p>
			<p class="T2">„On to neví? A přesto do novin napíše, že Toniho shodil Milan? Umíte si chlapci vůbec představit, jak strašně jste Milanovi ublížili? Jakou ostudu jste mu udělali? Kdyby si sáhl na život, co vy s tím? Bylo by vám to jedno? Nebo byste napsali nekrolog? Dostal, co mu patřilo?“</p>
			<p class="T2">Prudké změny v její představě o mé roli ve hře jsem si nemohl nevšimnout.</p>
			<p class="T2">„O tom, co jsem v tom spise našel já, jsem do novin napsal pár týdnů před Drahovzalem. Ale jméno vašeho muže jsem v článku nezmínil ani jednou.“</p>
			<p class="T2">Kousla se do rtů. Něco chtěla říct. Nebo spíš nechtěla. Pak zvedla hlavu a podívala se mi do očí. Měla v nich slzy, ale jen malé. Možná to nebyly slzy, možná se jí oči jenom leskly. Ze zápalu boje.</p>
			<p class="T2">„Já vím, Pavlíku, že ty za nic nemůžeš….“ Ale ne, byly to slzy.</p>
			<p class="T2">„Já… zaplatím…“ řekl jsem.</p>
			<p class="T2">„Pavlíku… Kdyby tě napadlo, jak bys mohl Milanovi pomoct… a kdybys mu <span class="italic _idGenCharOverride-2">chtěl</span> pomoct… on ti nikdy neublížil… a vašim taky ne… a tatínkovi pomohl, když ho chtěli vyhodit ze školy…“</p>
			<p class="T2">„Cože?“</p>
			<p class="T2">„Zeptej se doma, tatínek ti to poví. Jestli už na to nezapomněl.“</p>
			<p class="T2">Že by mě začínala vydírat? Takhle naivně? Otec a pan Knot byli kamarádi, ale o nějaké vděčnosti se doma nikdy nemluvilo. To bych přece dávno věděl!</p>
			<p class="T2">„Ale možná zapomněl. Když jsem k vám před pár dny volala, nechtěl mě k telefonu. Mluvila jsem jenom s maminkou. A ani maminka mi na tebe nedala číslo domů. Musela jsem každé ráno volat do redakce. Jako bys byl cizí.“</p>
			<p class="T2">Přišel číšník a pustil se do práce. Paní Knotová ho trpělivě pozorovala.</p>
			<p class="T2">Zaplatil jsem a schoval peněženku.</p>
			<p class="T2">„A pak jsi najednou starý, přijde k tobě pingl a spočítá ti útratu.“ Vstala.</p>
			<p class="T2">To je laciný! Bože, tak laciný! řekl jsem si.</p>
			<p class="T2">„Ale spočítá jenom to, o čem ví a co si pamatuje. A protože je příliš mladý, tak neví o ničem a nepamatuje si nic. Takže ho ani nenapadne, že by mohl existovat důvod, proč z té útraty někomu něco odpustit. Nebo aspoň trošku slevit.“</p>
			<p class="T2">Vzala si kabelku, otočila se a odešla. Chůzí pevnou a pomalou.</p>
			<p class="T2">Tak to mám za sebou, řekl jsem si.</p>
			<p class="T2">Co že to povídala o té útratě?</p>
			<p class="T2">A kdo a proč to tenkrát spočítal malé Borovičkové?</p>
			<p class="T2">A <span class="italic _idGenCharOverride-2">co</span> jí vlastně spočítal? Těch pár limonád k snídani?</p>
			<p class="T2">A proč tak brzy?</p>
			<p class="T2">Nechal jsem ujet tramvaj, na kterou čekala.</p>
			<p class="T2">A pak pro jistotu ještě jednu.</p>
			<p class="T3a">10</p>
			<p class="T1">K dolní stanici lanovky na Pláně se z Karlovky už pár let nechodí tajnou zkratkou. Kdysi stačilo sejít z cesty, ujít dvacet třicet metrů a hned se za vámi zavřel les, ve kterém vás už nikdy nikdo nemohl najít, pokud jste si to nepřáli. Zmizet tam s Karolínou ukrytý přede všemi, to bych ani nemusel šlapat těch plánovaných šest kilometrů a bylo by to krásné odpoledne. Jenže na tuhle novou panelovou silnici je bohužel odevšad vidět.</p>
			<p class="T2">Karolína poskakovala z panelu na panel, kdesi u kolen ji obtáčel batůžek, visící přes rameno na špatně nastaveném řemenu, ale vůbec jí to nevadilo. Pobíhala, zpívala si <span class="italic _idGenCharOverride-2">Kůň bílý pádí vlaku vstříc</span>, téměř si mě nevšímala a měla radost, která jí vydržela až k lanovce. Klusal jsem pár kroků za ní, díval jsem se na černé manšestráky šněrující cestu a bylo mi fajn. U dolní stanice přibrzdila, ale tancovat nepřestala. „Pojedeš první, nebo můžu já?“ zeptala se.</p>
			<p class="T2">Co je to za otázku? Proč bych měl zrovna tohle rozhodovat za ni? Asi mám bejt za chlapa, jak říkal brácha.</p>
			<p class="T2">„Nebo aspoň kdyby na mě vyšla červená, to by bylo fajn!“</p>
			<p class="T2">Usmál jsem se. Až do loňska jsem se i já pokaždé snažil urvat červenou. Příští rok už ani Karolíně na něčem takovém záležet nebude. To jen letos, letos naposledy. Vyšli jsme po schodech, bouda voněla, ale lanovka stála. Podle mámy jsme měli stihnout odjezd o půl druhé, ale půl druhé je daleko, pojedeme už v jednu. Na schodech žádná fronta, turisté jsou dávno v kopcích nebo ještě sedí u oběda a u kávy, ostatně i důchodkyně za okýnkem zavřené pokladny teprve dojídá oběd z kastrůlku. Zbývají čtyři minuty, Karolína už netancuje, nýbrž počítá. Před námi šest čekajících, na řadě je žlutá sedačka, po ní zelená, pak červená. Jsme sedmí a osmí, červená nevyjde na mě ani na ni. Napadlo mě, že bychom před sebe mohli pustit někoho, kdo přišel po nás, ale byli tu jen dva starší manželé, které jsme předběhli na schodech a kteří mluví německy, a ještě ten plešoun, kterému naši říkají Estébák. Mimoděk jsem si uvědomil, že cestou sem jsme ho ani nezahlédli. Brácha říká, že estébák je něco jako špion, ale tenhle nevypadal, že by se za námi tajně plazil podél cesty. Kdo ví, kudy šel.</p>
			<p class="T2">Paní pokladní si utřela ústa do ubrousku a ruce do ručníku, pohnula posuvným okýnkem a začala inkasovat. Připravil jsem si desetikorunu a požádal o dvě dětské jízdenky.</p>
			<p class="T2">„Kde máte rodiče, děti?“</p>
			<p class="T2">Děti? Na dítě už jsem se necítil! Jenže mě nenapadla odpověď a poněkud jsem zpanikařil. Věděl jsem, že když mě odpověď nenapadne hned, nenapadne mě nikdy, a že tedy celý tvrdě vybojovaný výlet za pár vteřin skončí a my se budeme muset potupně vrátit na Karlovku k maminkám. Na chvíli na mě padla těžká beznaděj, ale naštěstí jsem mlčel.</p>
			<p class="T2">„Naši už jsou nahoře, čekají nás v Boudě Na pláni,“ bez mrknutí oka zalhalo dítě, které ještě před chvílí chtělo jet na červené. „Měli jsme vyrazit už o půl, ale zdrželi jsme se.“</p>
			<p class="T2">Chytil jsem se. „Táta je určitě vzteklej, nahoře budeme muset utíkat,“ řekl jsem.</p>
			<p class="T2">„Jasně, brácho, hodíme sebou.“</p>
			<p class="T2">„Mně se to nezdá. Do patnácti let můžete jet pouze v doprovodu dospělé osoby,“ trvala na svém pokladní.</p>
			<p class="T2">„Děti jsou od nás z chaty, vezmu si je na starost,“ zasáhl do debaty Estébák. „Míříme stejným směrem, rád je za rodiči doprovodím.“</p>
			<p class="T2">„Tak jedete, mládeži?“ ozval se lanovkář v montérkách a pustil prázdnou zelenou sedačku.</p>
			<p class="T2">Pokladní kroutila hlavou, ale už bez řečí utrhla dvě modré jízdenky a vrátila mi šest korun.</p>
			<p class="T2">„Ty mě zveš?“ zeptala se Karolína.</p>
			<p class="T2">„Jasně, ségra. A pojď, jede ti červená!“</p>
			<p class="T2">Karolína naskočila, podíval jsem se na Estébáka a alespoň očima jsem mu poděkoval.</p>
			<p class="T2">„Chceš žvejkačku?“ zeptal se a z kapsy vytáhl malý balíček.</p>
			<p class="T2">„S kačerem Donaldem?“</p>
			<p class="T2">Zaváhal, pak se najednou rozesmál a balíček s miniaturními žvýkačkami mi předvedl na otevřené dlani. „Ne, s Donaldem nemám, ale tahle je… tahle je prej taky dobrá!“</p>
			<p class="T2">„Tak díky,“ strčil jsem jednu přímo do pusy a odjel na žluté sedačce.</p>
			<p class="T2">„Hlavně nespadni,“ řekl.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Až k druhému sloupu jela lanovka nízko nad zemí, a i když se pak začala mírně zvedat, na větvičky a pak na špičky prvních stromů jsem nohama ještě chvíli pohodlně dosáhl. Vzpomněl jsem si, jak jsem se o to před pár lety marně pokoušel, a skoro by mi bylo líto, že dnes, kdy to jde úplně snadno, už mi na něčem tak nicotném vůbec nezáleží. Mimoděk jsem se podíval před sebe, Karolína se ještě snažila, ale neúspěšně.</p>
			<p class="T2">Zkus to příště, holko, napadlo mě. Připadal jsem si starej. A vzpomněl jsem si, jak nade mnou loni v autobusu na Špindlerovku stála Yveta a taky mi připadala stará.</p>
			<p class="T2">Fotograf byl na svém místě, po deštivých dnech bez turistů měl dnes konečně aspoň nějakou práci. I zezadu bylo vidět, jak zodpovědně se Karolína na snímek připravuje. Pročísla si vlasy, mírně se pootočila k pomalu se přibližujícímu objektivu, pak se ještě rychle chytila pravou rukou tyče sedačky, aby ji fotografie neusvědčila z porušení jednoho ze slibů, který nepochybně dala rodičům, a když bylo po všem, převzala od fotografa lístek. Uvědomil jsem si, že se taky nedržím.</p>
			<p class="T2">„Dáme si něco?“ zeptala se, když jsme seskočili z lanovky a procházeli bufetem na horní stanici.</p>
			<p class="T2">Rychle jsem počítal. Pohár na další zastávce v Boudě Na pláni může stát nanejvýš osm korun, mám šestadvacet.</p>
			<p class="T2">„Teď tě pozvu zase já,“ vyřešila to za mě. „Táta mi dal dost, že prej ti mám taky něco koupit. Co si dáš?“</p>
			<p class="T2">Bylo pořád ještě příliš brzy po obědě, hlad jsem neměl. „Nejradši kolu, ale nevím, kolik stojí.“</p>
			<p class="T2">„Já bych si zase dala párek.“</p>
			<p class="T2">„Vždyť jsme před chvílí jedli! Ty už máš hlad?“</p>
			<p class="T2">„Ne, ale naši mi párek nikdy nekoupí. Ani kolu. Tu si dám taky.“</p>
			<p class="T2">„A fakt máš dost peněz?“</p>
			<p class="T2">„Mám dvacku. Že si prej máme dát pohár. Ale já bych radši ten párek. Můžu?“</p>
			<p class="T2">„Jasně.“ Jsem tu za chlapa.</p>
			<p class="T2">Karolína se postavila k pultu a já jsem si vzpomněl. Otočil jsem se do rohu bufetu, tam, kde začíná chodbička k záchodům, a skutečně tam stál. Jenže přes reproduktor visela cedule, že je mimo provoz. Vstal jsem, šel k němu, mimoděk jsem sáhl do kapsy, byly v ní drobné mince, ale všechny k ničemu. Nabídku singlů nikdo neodstranil, viděl jsem, o co přicházím, ale Chrám svatého Víta už tam nebyl, Miláčku taky ne. Vrátil jsem se ke Karolíně a od pultu ke stolku jsem přinesl párek a obě koly.</p>
			<p class="T2">„Mají tam něco od Rottrové?“ zeptala se.</p>
			<p class="T2">„Markétku,“ řekl jsem.</p>
			<p class="T2">„A od Neckáře?“</p>
			<p class="T2">„Nevím. Mají to pokažený.“</p>
			<p class="T2">„Pořád ho máš rád?“</p>
			<p class="T2">„Jo. Nevadí ti to?“</p>
			<p class="T2">„Ne, proč?“</p>
			<p class="T2">„Že zpívá hůř než Spálený.“ Usmál jsem se, ale možná jsem to vůbec neměl říkat. Možná to zase kazím.</p>
			<p class="T2">Vzpomněla si. „Já jsem to tak nemyslela. Jenom mi bylo líto, že ti Yveta dala desku a já jsem pro tebe nic neměla. Víš, co mi dalo práce, abych se nerozbrečela?“</p>
			<p class="T2">Kousla do párku. Pohladil jsem ji po ruce.</p>
			<p class="T2">„A Yveta letos přijede, nevíš?“</p>
			<p class="T2">Možná si taky uvědomila, že tohle vůbec říkat neměla. Bylo na mně, abych to nějak zamluvil, ale zamlouvat smrt pana Kroupy se mi nechtělo. Řekl jsem Karolíně, co jsem se v neděli dozvěděl od táty. Na chvíli přestala jíst. Dvě malé slzy v malých očích, vlastně teď už pod nimi. Pak zatnula zuby.</p>
			<p class="T2">„Mně loni umřela babička, to bylo taky hrozný.“</p>
			<p class="T2">A bylo zamluveno.</p>
			<p class="T2">Dojedla, dopil jsem. V kapse od bundy jsem nahmatal lístek od fotografa a položil ho na stůl. „Musíme to vyplnit. Jména a adresy. A pak to venku hodíme do bedny.“</p>
			<p class="T2">„Já nemám propisku,“ řekla.</p>
			<p class="T2">„Já taky ne,“ řekl jsem.</p>
			<p class="T2">Vyšli jsme ven. Před bufetem jsme našli schránku Fotoslužeb Vřetenová Lhotka a u ní zavěšenou tužku. Sáhl jsem po ní.</p>
			<p class="T2">„Počkej,“ chytila mě za ruku a vyměnila lístky. „Já si vyplním tvůj, můžu?“</p>
			<p class="T2">„Proč?“ zeptal jsem se blbě.</p>
			<p class="T2">„Budu mít tvou fotku. A ty moji. To je dobrý, ne?“</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Široká štěrková cesta k Boudě Na pláni vede mezi dvěma hustými lesy. Vstoupit se dá pouze do toho po levé ruce, a to ještě jen v jednom jediném místě, kde začíná úzká pěšinka. Jenže se po ní nechodí, stezka začíná závorou s nápisem, že zimní cesta je v letním období uzavřena. V zimě to tady neznám, ale asi dvakrát jsme po ní šli i v létě. Táta zjistil, že si tudy můžeme zkrátit túru na Klínovku, jenomže když nás chytí Horská služba, zaplatíme strašlivou pokutu. Vzpomínám si, že jsme se vždy snažili vystihnout chvíli, kdy nás při vstupu do lesa nikdo z kolemjdoucích neuvidí, a pak jsme museli jít velmi rychle a naprosto potichu. Z obou těchto důvodů jsem na cestu, pro kterou se v rodině uchytil název Zakázaná, nevzpomínal rád. Ale teď, když jsme šli kolem s Karolínou, napadlo mě, že možná neexistuje vhodnější místo, kde bych se s ní chtěl ztratit. Tam bychom totiž určitě nikoho nepotkali. Tedy možná. Kdybychom potkali zrovna Horskou službu, asi by mi ta dvacka nestačila.</p>
			<p class="T2">Karolína moje úvahy nesdílela. Už nešla přede mnou, netancovala a nezpívala si, šla vedle mě a vyprávěla o spolužácích. Poslouchalo se to dobře. Žádný neobstál.</p>
			<p class="T2">Obloha se mezitím nenápadně zatáhla. Za námi nad Lhotkou bylo ještě téměř modro, ale Černá hora naproti už se ztratila v sytých mracích. Mírně se ochladilo, na pohár jsem chuť neměl, přesto jsme vešli do Boudy Na pláni. Potřeboval jsem si odskočit, a než jsem se vrátil, zjistila Karolína, že pohár nestojí osm korun, ale osm osmdesát (na horskou přirážku jsem zapomněl), a že na něj taky nemá chuť, ale že by si koupila aspoň ledňáčka, jestli jsem pro. Vytáhl jsem bráchovu dvacku, Karolína se vrátila k výčepu a bez ptaní koupila jednoho i pro mě. Ve dveřích jsme znovu vrazili do Estébáka, pámbu ví, kde byl celou tu dobu, kterou jsme proseděli v bufetu u lanovky.</p>
			<p class="T2">Usmál se. „Všechno v pořádku?“</p>
			<p class="T2">Nechtěl jsem, ale usmál jsem se taky. „Jasně. A fakt děkuju za tu lanovku.“</p>
			<p class="T2">Vešel dovnitř, my ven.</p>
			<p class="T2">Blížilo se první zrádné rozcestí, zbystřil jsem. Zelená značka se sice schovávala pod dlouhými smrkovými větvemi, ale neunikla mi. Vydali jsme se po pěšince kolem Hájenky, dojedl jsem nanuk, Karolína taky, povídala, poslouchal jsem. Po chvíli jsme minuli druhé kritické místo. Stezka pod telefonními sloupy odbočovala ostře doleva, zatímco původní cesta pokračovala neznámo kam. Na příjemnou procházku to ovšem nevypadalo: dlouhé deště uplynulých dnů udělaly z pěšiny napůl jezero a napůl bažinu, v níž se naštěstí tu a tam nabízely kameny a ojediněle i balvany. Napadlo mě, že cesta bude dobrodružnější, než jsem myslel, což by mohlo být fajn, pokud Karolínu unesu.</p>
			<p class="T2">„Nevzal bys mi na chvíli batoh?“</p>
			<p class="T2">„Jasně! A proč?“</p>
			<p class="T2">„Musím na chvíli odběhnout.“</p>
			<p class="T2">„Kam?“</p>
			<p class="T2">„Tam, kam i císařpán chodí pěšky.“</p>
			<p class="T2">„Cože?“</p>
			<p class="T2">„Kam i císařpán chodí pěšky.“</p>
			<p class="T2">„Kam?“</p>
			<p class="T2">„Na záchod! Ty máš teda vedení…“</p>
			<p class="T2">„A jo… Ale tady, v zatáčce? Počkej, až zajdem trošku do lesa, ne?“</p>
			<p class="T2">„Proč?“</p>
			<p class="T2">„Protože ze zatáčky pořádně nevidíš na žádnou stranu a nestihneš se schovat, kdyby někdo šel.“ Převzal jsem batoh.</p>
			<p class="T2">„Ale když zajdu do lesa, tak mě stejně neuvidí, ne?“</p>
			<p class="T2">„No, jak myslíš. Doufám, že se v těch mokřinách neutopíš.“ Najednou jsem si vzpomněl na šestý díl majora Zemana. Ty obrázky mě před spaním strašily několik měsíců a teď jsem je uviděl znovu. Celé se to odehrávalo právě v tomto lese mezi Pláněmi a Karlovkou, té bestii s baterkou nebylo vidět do tváře, Karolína šla za ní úplně slepě, teď právě zakopla, ale ještě to dokázala vybalancovat, šla dál, začala se mi ztrácet v tmavomodré mlze, uslyšel jsem, když stoupla do bažiny, vůbec už jsem neviděl její nohy a…</p>
			<p class="T2">„Tak už běž, ne?“</p>
			<p class="T2">Probrala mě, vydal jsem se po pěšině, slyšel jsem její kroky v poloutopeném borůvčí, ale obraz Bestie byl příliš sugestivní, než abych Karolínu nechal na pospas falešným převaděčům. Po pár metrech jsem se zastavil. Bylo ticho. Napadlo mě, že bych se měl něčím zaměstnat, abych přišel na jiné myšlenky. Třeba bych jí mohl zkrátit popruh na batohu. V přítmí lesa pod teď už velmi zataženou oblohou nebylo úplně dobře vidět, ale potáhnout řemen o pár centimetrů a najít správnou dírku se mi povedlo snadno. Ticho bylo úplné. Kdyby spadla do bažiny, určitě by aspoň vykřikla, říkal jsem si. Chtěl jsem se otočit, ale kdybych ji navzdory pološeru uviděl a kdyby si ona všimla, že se dívám, jak čurá, asi by se naštvala a třeba by se mnou přestala mluvit. Zlobit bych se na ni nemohl. Trošku jsem se sice o Karolínu bál, to je pravda, ale mnohem víc jsem byl zvědavý. Moc jsem toho o holkách nevěděl. Vzpomněl jsem si na Neckáře: <span class="italic _idGenCharOverride-2">Jednou se otoč / jen jedenkrát / jenom jedenkrát…</span> Vyprskl jsem, nešlo to zadržet.</p>
			<p class="T2">„Čemu se směješ?“ Najednou stála pár kroků za mnou na nejbližším větším šutráku.</p>
			<p class="T2">„Jen mě něco napadlo…“</p>
			<p class="T2">„Ty ses koukal?“</p>
			<p class="T2">„Ne! Nekoukal!“</p>
			<p class="T2">„Aspoň nelži!“</p>
			<p class="T2">„Fakt ne!“</p>
			<p class="T2">Nadechla se, podívala se na mě, pak mávla rukou a otočila se. „Však je to jedno. Já bych byla taky zvědavá.“ Vzala svůj batoh od zaskočeného nosiče a převzala vedení výpravy.</p>
			<p class="T2">„A dík za ten řemen.“</p>
			<p class="T2">Zůstal jsem chvíli stát, pak jsem se rozběhl za ní a vzal ji za ruku. Nepustila se.</p>
			<p class="T2">Začínalo pršet.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Když déšť zhoustl, zeptala se: „Jak daleko je to na chatu?“</p>
			<p class="T2">Nevěděl jsem přesně. „Ještě jsme nešli kolem Vyhlídky.“ Od altánu na kraji krátké mýtiny, ve kterém jsme s rodiči obvykle sedávali, svačili a hleděli na horské panorama, to už bude ke Karlovce blízko. Jenže nás čeká ještě třetí kritické místo. V poslední zatáčce nesmíme minout pěšinku mezi smrky a v docela hustém lese ji pak nesmíme ztratit. Kdybychom zůstali na původní cestě, došli bychom po třech kilometrech do Lhotky a museli bychom se na chatu vracet. To by se mi v dešti nechtělo.</p>
			<p class="T2">„Schováme se na Vyhlídce?“</p>
			<p class="T2">„Ne, půjdeme radši domů, než se rozprší ještě víc,“ vrátil jsem se do role.</p>
			<p class="T2">„Já bych se radši schovala,“ řekla nečekaně autoritativně. Jako by tu byla najednou za chlapa ona.</p>
			<p class="T2">„Tak si aspoň vezmem pláštěnky, ne?“</p>
			<p class="T2">„Tak jo.“</p>
			<p class="T2">Remíza.</p>
			<p class="T2">Altánek byl prázdný, ale nezdálo se, že by pod jeho stříškou přestalo pršet. Louku na vzdáleném protějším svahu přitom stále ještě osvětlovaly poslední sluneční paprsky, i když za rovnou stěnou postupujících mraků nebylo vidět, kde se vlastně vzaly.</p>
			<p class="T2">„Možná bude duha,“ řekla. Její žlutá pláštěnka v šedozeleném lese jasně svítila, a kdyby si mohla vzít ty červené rifle, byla by duha už teď. Hleděla na kopce před námi, nemluvila, nezpívala, vypadala zasněně a spokojeně. Já hleděl na ni a možná jsem vypadal taky tak. Byla jiná než holky ze třídy. Hezčí, chytřejší, vstřícnější. A nepatřila do stáda.</p>
			<p class="T2">Bál jsem se, styděl jsem se, ale zkusil jsem to. Stál jsem těsně za ní, díval jsem se stejným směrem jako ona, přes mokrou pláštěnku jsem jí pohladil ramena, ani se nepohnula, nebyl jsem si jistý, jestli se jí to líbí, na chvíli jsem přestal, posunula se čtvrt kroku za mnou, tiskla se ke mně zády, možná něco říkala, nevím, nevzpomínám si, protože jsem ta slova nevnímal. Ani vteřiny jsem nepočítal. Pak se otočila, chvíli jsme se objímali, a potom jsme se mlčky vydali ke Karlovce.</p>
			<p class="T2">Drželi jsme se za ruce a já jsem usilovně přemýšlel, co bych měl Karolíně vyprávět nebo na co bych se jí měl zeptat. Než jsem na něco přišel, pěšinka se elegantní serpentinou připojila k cestě nad chatou. Seběhli jsme na ni jenom pár desítek metrů od mlýnku. Na hodinkách sotva půl čtvrté, možná přestalo pršet.</p>
			<p class="T2">„Půjdeme už domů?“ zeptala se.</p>
			<p class="T2">Taky mě napadlo, že bychom ještě nemuseli.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Sedíme na mokrých a studených kamenech v lese nad chatou. Sedíme v pláštěnkách a za sebou, protože jinak bychom se sem nevešli, opírá se mi o kolena, dívám se jí do vlasů, hladím je mokrýma a studenýma rukama, ale drží. Ze stromů pořád padají kapky, ale les nás schová, nemusíme se bát, že by nás někdy někdo našel. Lehneš si mi na klín, točí se mi hlava, na chvíli se někam propadám, ale pořád vím, kde jsem, s kým jsem, proč tu jsem a co chci. Jen se mi o ničem z toho nechce přemýšlet. Ani nemusím. Všechno jde samo, nic neplánuju, ničeho se nebojím. Nemluvíme, není proč. Jsme spolu.</p>
			<p class="T2">Za chvíli tě budu muset vrátit vašim. Stejně mi něco zůstane.</p>
			<p class="T2">Přes střechu Karlovky pozoruji protější louku. Je to daleko a vysoko nad řekou, ale přesto tam dobře a ostře dohlédnu. Po vyštěrkovaných cestách občas projede gaz, a možná bych dokázal rozeznat i maličké postavičky promoklých turistů. Jenže se jich tam v tomhle počasí moc neprochází. Vracím se očima ke Karolíně, k jejím vlasům, k její tváři, k přivřeným očím, k dlouhým prstům budoucí klavíristky. Pohladím je, stisknou mě.</p>
			<p class="T2">Najednou se na cestě pár metrů pod námi ozvaly kroky a hlasy. Poznali jsme je. Během tří vteřin kolem nás proběhly obě maminky, o něčem se dohadovaly, ale nerozuměli jsme jim ani slovo. Okamžitě jsme zalehli a zatajili dech, hned nám však zmizely z dohledu i z doslechu. Pokusil jsem se Karolínu obejmout, ale už to nebylo ono. Zneklidněla. Po chvíli vstala, řekla, že půjdeme, ještě jsem pár vteřin zůstal sedět, zkusil jsem ji zadržet, ale bylo mi jasné, že už to nemá cenu. Jestli nás šly hledat, i když vůbec netuším, proč by to dělaly, tak nás dřív nebo později najdou. Čekat na to nebudeme.</p>
			<p class="T2">Po mokré louce jsme seběhli přímo k chatě.</p>
			<p class="T2">V botárně byla tma, v hale přítmí. Nenašli jsme vypínače, musel jsem se tedy jít do recepce podívat zblízka. Klíče od našich pokojů na desce nevisely.</p>
			<p class="T2">Vyšli jsme po schodech do druhého patra, Karolína vzala za kliku třiadvacítky, bylo otevřeno. U nás ve dvacítce taky. Táta si převlékal košili, zřejmě se s panem Procházkou právě vrátili.</p>
			<p class="T2">„Kdes byl?“ Neznělo to ani moc výhrůžně, spíš jen udiveně.</p>
			<p class="T2">„No přece na té túře s Karolínou! Kde je brácha?“</p>
			<p class="T2">„Asi v klubovně. A to jste tam byli tak dlouho?“</p>
			<p class="T2">Podíval jsem se na hodinky a rozhodl jsem se, že se budu bránit. „Vyšli jsme po půl jedné, ještě není pět!“</p>
			<p class="T2">„A kudy jste šli?“</p>
			<p class="T2">Zopakoval jsem mu domluvenou trasu.</p>
			<p class="T2">„A nesešli jste někde z cesty?“</p>
			<p class="T2">„Šli jsme ještě k mlýnku, když bylo tak brzo.“ Trošku jsem zalhal, ale přece nebudu doma vyprávět, že jsme s Karolínou leželi na zemi v mokrém lese a drželi se za ruce.</p>
			<p class="T2">Táta chvíli přemýšlel, pak vstal a sáhl na ramínko pro bundu. „Ještě tam prší?“</p>
			<p class="T2">„Už jen trochu,“ odpověděl jsem. „Kam jdeš? A kam šla máma?“</p>
			<p class="T2">Sáhl po deštníku. „Šla vás hledat.“</p>
			<p class="T2">„Proč proboha? Vždyť je ještě světlo!“</p>
			<p class="T2">„Neříkej proboha. A nikam nechoď! A umyj se! A převleč se do něčeho suchýho!“</p>
			<p class="T2">Umyl jsem se, převlékl a položil se na postel. Pak jsem zavřel oči a pustil si ten dnešní film ještě jednou.</p>
			<p class="T2">Uvidím ho v životě ještě mnohokrát. Jeho kopie budou stále rozostřenější, barvy časem téměř vyblednou, zvuková stopa začne vynechávat. Dlouho mi to nebude vadit.</p>
			<p class="T2">Dnes už mi to vadí. Stárnu.</p>
			<p class="T3a">11</p>
			<p class="T1">Vystoupili jsme z autobusu. U Špindlerovky foukal studený, ale naštěstí ne příliš silný vítr. Yveta si oblékala větrovku a Radek se smál od ucha k uchu. Zřejmě jsem ho svým komickým číslem pobavil.</p>
			<p class="T2">„A tys opravdu usnul?“</p>
			<p class="T2">„Moc jsem toho v noci nenaspal, víš?“</p>
			<p class="T2">„A cos to povídal o broskvích?“</p>
			<p class="T2">„O jakých broskvích?“</p>
			<p class="T2">„O ledových!“ Smál se a kroutil hlavou. Pak jeho pozornost zaujala nejbližší bouda na polské straně hranice. Z batohu vytáhl fotoaparát a vyrazil přímo k ní. Jenže fotku nepořídil a u boudy zůstal stát. Yveta si dopnula větrovku, Vojta si naopak vyhrnul rukávy a pomalu jsme Radka došli. Vypadal nespokojeně.</p>
			<p class="T2">„Chtěl jsem tátovi rozšířit sbírku, ale zřejmě mu radost neudělám.“</p>
			<p class="T2">„Jakou sbírku?“</p>
			<p class="T2">Martina věděla hned, o čem Radek mluví. „To sis vzpomněl pozdě!“ zasmála se.</p>
			<p class="T2">Pak to došlo i mně. Profesor Novotný měl vedle varhan a dirigování ještě jednu zálibu: sbíral fotografie zákazů fotografování. Naši říkali, že jeho manželka s tím není zcela srozuměna, ale v době, kdy pan profesor koncertoval a bez dozoru paní Novotné jezdil po světě včetně východní Evropy a západní Asie, měl zejména na nádražích a na letištích mnoho příležitostí sbírku rozšířit. Málokdy jim prý dokázal odolat. I na pohraničnické boudě u Špindlerovky kdysi jedna taková cedule visela. Dnes už ji Radek hledal marně. Pohraničnická chata se jmenuje Schronisko Depandance a netváří se nedobytně.</p>
			<p class="T2">„Můžeš tu boudu vyfotit zevnitř,“ napadlo Vojtu. „To by taky stálo za to, ne?“ Vzal za kliku, ale bylo zamčeno.</p>
			<p class="T2">Ani přiblížit bychom se tenkrát nesměli. Hned před boudou stáli dva se samopaly a se psem, a v terénu jste je taky nepřehlédli. První hlídkovali u rozcestí nad Špindlerovkou, nemluvných kolemjdoucích se ptali, jestli jsou Češi, protože Němce rádi neměli, a pokud by se nějací objevili, byli by vykázáni do českého vnitrozemí. Další se poschovávali v kleči podél celé osmikilometrové cesty. V době stanného práva jich znatelně přibylo. Kromě samopalů drželi i vysílačky a pohyb turistů s jejich přesným popisem (czerwona koszula, spodnie w paski, czarna koszulka, zielona czapka) vytrvale hlásili kolegům u příštích patníků. Pak přišel devětaosmdesátý. Na Červeném Hrádku žvatlá Jakeš, v porostu kousek od Slunečníku leží do půli těla svlečení polští vojáci a v raně červencovém slunci si opalují chlupaté hrudníky. Kvéry se válí nedaleko. Jdeme s Vojtou kolem, zkouším němčinu, ale Vojtovi se to nelíbí, protože mu povolili cestu do Itálie a on se bojí, aby se o ni nějakým průšvihem nepřipravil. Ležící se ovšem ani nepohnou. Komunismus končí.</p>
			<p class="T2">Nejenže jsme tomu tehdy nedokázali uvěřit. Dokonce nás to ani nenapadlo.</p>
			<p class="T2">Radek schoval foťák.</p>
			<p class="T2">„To tady byl asfalt už tehdy?“ zeptala se Martina.</p>
			<p class="T2">„Ne. Písek a štěrk, někde možná škvára. Teď je všechno jinak,“ řekla Yveta.</p>
			<p class="T2">„Ale bohužel ne líp,“ dodal Radek.</p>
			<p class="T2">„Copak?“ usmála se. „Štve tě ta zmizelá cedule? To je snad dobře, že už tam není, ne?“</p>
			<p class="T2">„Na ceduli kašlu. Štve mě zavřená Karlovka. A umakartová cukrárna.“</p>
			<p class="T2">Pokrčila rameny. „Vždycky je něco za něco,“ odpověděla.</p>
			<p class="T2">Ano, něco za něco. Takhle platíme za konec bezčasí. Kdysi bývalo úplně normální, že se věci nehýbou a že po pěti, deseti i dvaceti letech všechny najdeme na původním místě. Každý obchod, každou hospodu a v ní každého chlapa na stále stejné židli. Jenže už to není pravda. Neviditelná ruka trhu otočila klíčem, Karlovku zamkla na tři petlice a ledové broskve šly přinejlepším do frcu.</p>
			<p class="T2">„Taky mi to není jedno,“ řekl jsem. Možná jsem měl raději mlčet, ale zatím se nezdálo, že je na obzoru spor.</p>
			<p class="T2">„Nějak se vám to vymklo, co?“ otočil se ke mně.</p>
			<p class="T2">„Jak to myslíš?“</p>
			<p class="T2">„Jak to říkám. Tys přece taky stál na barikádách, ne?“ zvýšil hlas.</p>
			<p class="T2">Na barikádách? Ne, Radku, nestál. Žádné nebyly. Na barikádách by nás porazili, válku jsme museli vést čelem k masám. „Karlovky je mi líto, ale to neznamená, že se mi kvůli tomu začne stýskat po bolševikovi,“ řekl jsem.</p>
			<p class="T2">Zle se zasmál. „Ano, takhle dnes mluví hrdinové revoluce. Jeden jako druhej. To by mě zajímalo, jak dlouho se ještě budete tvářit, že jediná alternativa k tomuhle bordelu je bolševik!“</p>
			<p class="T2">Všichni se zastavili. Radek odbočil někam, kam ostatní nechtěli.</p>
			<p class="T2">„Tobě bylo tehdy kolik?“ řekl jsem.</p>
			<p class="T2">„Měl jsem před maturitou.“</p>
			<p class="T2">„A vaši tě na barikády nepustili, viď?“ opřel jsem se o věk.</p>
			<p class="T2">Nedal se. „Nikam bych nelez. Ani na škole jsem si nevybral. Profesoři byli pitomci. Komančové i ti revolucionáři.“</p>
			<p class="T2">„Takže bylo jedno, jak to dopadne?“</p>
			<p class="T2">„Nechte toho, kluci.“</p>
			<p class="T2">Podíval jsem se mu do tváře. Bylo zřejmé, že zlobu ani vztek nepředstírá.</p>
			<p class="T2">„Proč? Já mu klidně odpovím! Ano, bylo to jedno. Za bolševika měl člověk aspoň naději, že až půjdou komunisti do hajzlu, tak bude líp. Ale teď vidíš, jak to dopadlo: tenkrát to tady srali komunisti, dneska to serou všichni. Tehdy kradlo pár hajzlů, dneska krade každej. A všichni píšou na billboardy, jak to myslí upřímně. Je to na blití a ani tu naději už nemáš!“</p>
			<p class="T2">„Tehdy by taky kradli všichni,“ řekla tiše Yveta, „kdyby bylo co.“</p>
			<p class="T2">„Blbost,“ odpověděl. „Vždycky je co krást. Bolševik si to jenom líp hlídal.“</p>
			<p class="T2">„No to máš pravdu!“ vyjel náhle ze zálohy Vojta. „Bolševik si všechno tak nějak líp hlídal, viď? Co děláš, co říkáš, co čteš, co si myslíš, kam jezdíš, s kým se stýkáš, s kým si píšeš, s kým si telefonuješ. A hlídal to tak dobře, že nikdo raději nic nedělal, nic neříkal, nic si nemyslel, nikam nejezdil a s nikým se nestýkal. Blbče! Co ti dnes chybí? Děláš si, co chceš, a nikdo ti nebrání. Můžeš podnikat, ale nemusíš, cokoli můžeš podepsat, ale nemusíš, můžeš vlízt do kterýkoli partaje, ale nemusíš, a nikdo tě za nic nemůže nadosmrti odepsat. Vůbec nemusíš přemýšlet, kam až máš dojít v kolaboraci s režimem a kde je ta hranice, za kterou už nesmíš. Dokonce i nad těmi idiotskými billboardy můžeš blít na veřejnosti a nemusíš se schovávat za strom! Tak co bys ještě chtěl? Prachy? Včeras řek nejmíň pětkrát, že nechceš bejt bohatej.“</p>
			<p class="T2">„Já se s tebou nehádám o ty komunistický zmetky! Mluvíme o tom, co jste podělali vy!“</p>
			<p class="T2">„My?“ Vojta se zastavil a rozkročil. „My??? Copak ty žádnou odpovědnost neneseš?“</p>
			<p class="T2">„Ne, já jsem tehdy svět neřídil!“</p>
			<p class="T2">Málem jsem se rozesmál. A my snad ano, chlapečku? Ovšemže jsme to měli denně na talíři. Studentokracie! Jste horší než v osmačtyřicátým akční výbory! říkali nám. Ano, chvíli z nás měli strach. A my jsme si skutečně po několik týdnů mysleli, že napříště bude už vždycky po našem. Jenže nám uniklo, že o komunisty vlastně dávno nejde a že se naše slavná sametová přes noc proměnila v generační. A tu jsme projeli. A trvalo to dlouho, než nám konečně došlo, že po příštím zkouškovém už se nás nikdo na nic ptát nebude. Ukradená revoluce se tomu říkalo. Potom Blbá nálada. A pak ještě Děkujeme, odejděte! Nakonec zvolili Klause za prezidenta. Opravdu se nám to nějak vymklo.</p>
			<p class="T2">„A copak jsme podle tebe podělali?“ řekl Vojta.</p>
			<p class="T2">Nechápal jsem, proč to chce slyšet i od Radka.</p>
			<p class="T2">„Co? To vám to pořád ještě nedošlo? Byli jste slepí! Třetina stáda za Havlem, což je naivní diletant s geniální intuicí, kterou vás všechny zblbnul. Druhá třetina za Klausem, což je špatně naprogramovanej narcistní robot. A zbytek za Zemanem. Frustráti všech zemí, spojte se!“</p>
			<p class="T2">„Takže ty jsi zemanovec, jestli tě chápu správně,“ skočil jsem jim do řeči.</p>
			<p class="T2">„Neser mě, Pavle!“ vykřikl ostře. „Já si nedělám srandu!“</p>
			<p class="T2">„Nechte toho, kluci!“</p>
			<p class="T2">„Ty neser mě!“ zařval Vojta. „A na Havla nesahej! To je slušnej a velkorysej chlap! Jedinej, kterýho politika nezkurvila! Až trošku povyrosteš, aby ses na něho nemusel dívat z tak hlubokýho podhledu, tak ti to možná taky docvakne.“ Málem si uplivl.</p>
			<p class="T2">„To jo, velkorysej von je! Právě proto si tady každej dělá, co chce. Ale jednou ho za to potrestají, o tom nepochybuj. Jedni i druzí, kamaráde! Vítězové i poražení, pokud teda ještě dneska víme, kdo byl kdo. Bude mít sakra štěstí, jestli umře přirozenou smrtí. A nikdo mu nikdy nebude děkovat, že byl kdysi velkorysej!“</p>
			<p class="T2">„A jakpak bys to chtěl řešit?“ řekl jsem.</p>
			<p class="T2">„Autokracií,“ pravil, najednou klidně a vítězně.</p>
			<p class="T2">„Cože?“</p>
			<p class="T2">„Slyšels dobře! Osvícenou autokracií!“</p>
			<p class="T2">Zřejmě už o tom přemýšlel.</p>
			<p class="T2">„Havel byl na tebe málo osvícenej?“</p>
			<p class="T2">„To možná ne, ale totálně zprasil historickou šanci. Pořád samá vize, ale jak a kudy bychom se měli k těm jeho vznešenejm metám doplahočit, tím se vůbec nezabýval. To je ta jeho velkorysost! Samý slova a nikde žádnej skutek. Žádnej <span class="italic _idGenCharOverride-2">smysluplnej</span> skutek, abych tak řek,“ dodal s jedovatou ironií.</p>
			<p class="T2">„Jinými slovy nebyl autokrat. Tak to vidíš?“</p>
			<p class="T2">„Bohužel.“</p>
			<p class="T2">„A Klaus ti nestačí?“</p>
			<p class="T2">„Klaus? Děláš si srandu?“</p>
			<p class="T2">„Ten zas není osvícenej, viď?“ promluvila Yveta. Opět velmi potichu.</p>
			<p class="T2">„Přesně tak!“ Radek chtěl pokračovat, ale Yveta ho zarazila.</p>
			<p class="T2">„A není ti to divný?“</p>
			<p class="T2">„Co?“</p>
			<p class="T2">„Že buď je někdo osvícenej, anebo autokrat?“</p>
			<p class="T2">Od Moravské boudy nám cestu zkřížil školní výlet. Martina nahlas pozdravila slečnu učitelku i jejího přítele, děti začaly odpovídat a poskytly Radkovi čas pro hledání vtipné odpovědi. Možná nějakou našel, ale už ji neuplatnil. Jakmile děti přešly, začala Martina nahlas a okázale plánovat, co bychom si tak mohli dát na Petrovce, možná polívku, kdyby měli nějakou dobrou, a odkud vlastně z té Petrovky na Martinovku půjdeme, přes Ptačí kámen? Nebo shora přes Dívčí a Mužské kameny? Radek sestře s řešením nepomohl, ale její záměr pochopil. A k mému překvapení poslechl. Najednou bylo ticho.</p>
			<p class="T2">Petrovka byla zavřená, a zřetelně nejen proto, že je pár dnů před sezónou. Otevřený byl alespoň bufet, ve kterém se Martina marně domáhala polévky, Vojta trutnovského ležáku a Yveta malinovky. Kola, fanta, sprajt, pravil z okýnka nepříliš sympatický chlapec, který v čase trutnovského ležáku možná už chodil do školky. Asi brigádník, jestli se tohle slovo dnes ještě používá. Koupil jsem si kolu, Vojta a holky nějaké jiné pivo a Radek nic. Stál stranou od ostatních, obhlížel hory a chátrající boudu a najednou nevypadal nebezpečně.</p>
			<p class="T2">Otočil jsem se k němu, on ke mně.</p>
			<p class="T2">„Myslíš, že i Petrovku nechají spadnout?“ řekl.</p>
			<p class="T2">Šeptem.</p>
			<p class="T2">Martina ho neslyšela.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Šplhat po Ptačím kameni nám rodiče nikdy nedovolili. Radek s Yvetou se rozhodli, že si tehdejší újmu vynahradí, a Vojta se k nim po chvíli váhání přidal. Zůstal jsem stát pod skálou. Martina taky. Díval jsem se před sebe a promítal. „Pojď sem, Pavlíku!“ volá máma. Z batůžku přes rameno vytáhne malý igelitový sáček a z něho navlhčenou žínku. Pak mi důkladně otře dlaně a prsty. Asi by je chtěla otřít i bráchovi, ale právě proto se Petr společným túrám vyhýbá. Jenže hygiena je důležitá a já jsem ještě příliš malý na to, abych se ubránil. Potom máma vytáhne z bezedného batohu první balíček se svačinou a podá mi ho, druhý dostane otec, který ovšem není vystaven tak přísným hygienickým nárokům a žínka mu nebude ani nabídnuta. Třetí balíček mámě na chvíli podržím, aby mohla ze čtvrtého vytáhnout tři neoloupaná vajíčka. Pak vybere dostatečně čisté šutráky, na které se posadíme ke svačině (bude-li třeba, nejprve z nich odmete prach, písek a mravence), a já konečně můžu začít loupat. Na to jsem se těšil nejvíc. Mám štěstí, že jsem tentokrát v autobuse nezvracel, protože to by mi to vajíčko určitě nedali.</p>
			<p class="T2">Příští rok strejdánek zjistí, že na Martinovce můžeme obstojně a ne tak draze poobědvat. Maminka sice poznamená něco o rizicích hospodské stravy, ale táta by nepřipustil, abychom s chlebem v ruce potupně čekali před Martinovkou, než se přátelé uvnitř naobědvají. Vcházíme dovnitř, v rohu dlouhé úzké jídelny stojí jukebox, najednou nemám hlad a chci po tátovi korunu, nebo raději rovnou dvě, protože každá deska má dvě strany a nejmíň jeden singl s Neckářem mají v každé boudě. Táta za podobné kratochvíle nerad utrácí, ale mé dorážení je mu obvykle ještě méně příjemné než Vaškův tenor. A copak tu mají dnes? Teče řeka údolím? Kdo vchází do tvých snů? Dlouho pečlivě vybírám, pak vhodím korunu a zmáčknu knoflík, a až po další dlouhé chvíli se vydám do zadní jídelny za ostatními a zeptám se mámy, co mi objednala. Když budu mít štěstí, čočková to nebude.</p>
			<p class="T2">„My půjdeme s Pavlem napřed,“ zavolá Martina na ostatní a nedá mi na vybranou. Radek s Yvetou nám zamávají, Vojta sedí na kameni dvě patra nad nimi a slastně se rozhlíží do hor. Nedá se nic dělat, sbalím promítačku a jdu za Martinou. „Ty se na Radka zlobíš, viď?“ říká mi. Ne, nezlobím, Radek je mi úplně jedno, chtěl jsem se koukat na film.</p>
			<p class="T2">„Opravdu ne?“</p>
			<p class="T2">„Ne, nezlobím se,“ zopakuju. „Máme jinou generační zkušenost, na tom není nic divnýho.“</p>
			<p class="T2">„Generační? Vždyť jste sotva sedm roků od sebe.“</p>
			<p class="T2">„A jak vidíš, úplně to stačí. Je mladej a neví, o čem mluví. Komunismus je pro něho akorát ta cedule se zákazem fotografování. Odmaturoval rovnou do svobody, sotva začal vnímat svět. Nedivím se, ale mrzí mě to, nemyslel jsem si, že to přijde tak brzo.“</p>
			<p class="T2">„Co?“</p>
			<p class="T2">„Ta historická naivita. Ztráta paměti.“</p>
			<p class="T2">„Radek není naivní. Za revoluce to hodně prožíval. A na gymplu byl ve stávkáči. Jenomže z celý školy je podpořili tři profesoři. Taky potom málem neodmaturoval.“</p>
			<p class="T2">„Tak proč říkal, co říkal?“</p>
			<p class="T2">„On je prostě takovej. Někdy se potřebuje pohádat. Kdybys na Havla nasazoval ty, bude ho do krve hájit.“</p>
			<p class="T2">„Aha. Víš, čeho jsem si všiml? Že se s Radkem dost hezky doplňujete. Občas s ním dokončuješ jeho věty. Občas odpoví za tebe, někdy ty za něho, a on se nikdy nenaštve. A teď mu ještě děláš advokáta, i když já ho vůbec nesoudím.“</p>
			<p class="T2">„Radek se bez advokáta obejde, Pavle. Já jsem se jen bála zbytečné hádky. On se někdy potřebuje trochu uvolnit a říká věci, které ho pak mrzí.“</p>
			<p class="T2">„Uvolnit?“</p>
			<p class="T2">„Jo, uvolnit. Je toho na něho moc. Strašně moc.“</p>
			<p class="T2">„Zatím se tu prezentuje jako spokojený podnikatel. Nebo mu nejde byznys a on to na nás jenom hraje?“</p>
			<p class="T2">Sešli jsme k ukazatelům. Ani se na ně nemusím dívat. Doleva z kopce Medvědí bouda, doprava do kopce Martinovka.</p>
			<p class="T2">„Už rok nám dělá náhradního tátu. Nemá čas na sebe ani na kamarády, a už vůbec ne na ženský. Jenom na práci a na nás. A těch peněz, co už jsme ho stáli! Hrozně si to vyčítám.“</p>
			<p class="T2">„A proč to tak je? Manžel tráví většinu času na cestách?“ usmál jsem se.</p>
			<p class="T2">„Manžel se loni v létě zabil v autě.“</p>
			<p class="T2">„Cože?“ Zůstal jsem stát.</p>
			<p class="T2">Manžel se <span class="italic _idGenCharOverride-2">zabil</span>?</p>
			<p class="T2">Nejsme na tohle doprdele přece jenom mladí?</p>
			<p class="T2">„V Jeseníkách, jel pro nás na chalupu. A před ním v kopci náklaďák. V jedné zatáčce vysypal celej náklad. Přímo na něho.“</p>
			<p class="T2">Rozplakala se. Nebo ne?</p>
			<p class="T2">Nevěděl jsem, co mám dělat.</p>
			<p class="T2">„To je hrozný… Ale proč jste nám to neřekli? Proč ty řeči o externím manželovi?“</p>
			<p class="T2">Pitomá reakce. Promiň, Martino.</p>
			<p class="T2">„Radek se strašně bojí soucitu. Skutečnýho i falešnýho, víš? Nechce, aby nás někdo litoval. Když se to stalo, zatnul zuby, všeho nechal a začal se o nás starat. Táta už je úplně senilní a máma zvládne jenom něco. Radek vzal na sebe všechno ostatní.“</p>
			<p class="T2">„Jak velký jsou děti?“ řekl jsem, abych něco řekl. Ale moc jsem si nepomohl.</p>
			<p class="T2">„Tři a šest. Jeník by měl jít do školy, ale raději jsme mu s Radkem vyřídili odklad.“</p>
			<p class="T2">„A co děláte tady? Vždyť se o vás doma musí strašně bát!“</p>
			<p class="T2">Ještě pitomější.</p>
			<p class="T2">„To mi vůbec neříkej! Já jsem sem nechtěla! Radek mě ukecal…“</p>
			<p class="T2">„Radek tebe?“</p>
			<p class="T2">Aha, všechno je jinak. Báječně se doplňují, akorát se tu a tam zapomenou domluvit.</p>
			<p class="T2">Vzpomněl jsem si na Jakuba. Taky je bez táty. Už podruhé.</p>
			<p class="T2">Zběžně jsem se podíval na mobil. Nic.</p>
			<p class="T2">Mlčky jsme došli na Martinovku.</p>
			<p class="T2">„Jak dlouho jsi tu nebyl?“ zeptala se.</p>
			<p class="T2">Chvíli jsem počítal. „Patnáct let.“</p>
			<p class="T2">„Když jsem byla malá, říkali mi, že se Martinovka jmenuje po mně. Za trest sem pak se mnou museli každej rok šlapat, i když třeba po celý tři týdny lilo. Musela jsem prostě zkontrolovat, co je v mý boudě novýho,“ skoro se usmála.</p>
			<p class="T2">„Tak se hned kouknem, co dneska navařili, ne?“</p>
			<p class="T2">Kývla. „Ale nikomu o tom neříkej, Pavle. Ani Vojtovi! Radek by se strašně vztekal.“</p>
			<p class="T2">Vešli jsme do chaty. Stál poněkud zastrčený za otevřenými dveřmi do přední jídelny, ale vypadal úplně jako tehdy. Jen místo nabídky desek, o kterých jsem si kdysi myslel, že je stačí uplácat z bláta, tu byla jiná nabídka. Stručná.</p>
			<p class="T2">Na prodej. Obraťte se na personál.</p>
			<p class="T2">A přesná cena, ne nepřekonatelná.</p>
			<p class="T2">Martina našla dveře s holčičkou, já jsem se obrátil a vyšel zpátky před chatu. Její příběh se mnou cvičil, potřeboval jsem na vzduch. Ostatní zvolna přicházeli k boudě, Yveta ve slunečních brýlích jako poslední. Hned jsem si znovu nasadil ty své. Byl jsem si jist, že přes dvoje tmavé brýle můj pohled nezaznamená. A jak jsi vlastně celý ty roky žila, Yveto? Má pravdu Vojta, když říká, že jsi spokojená a vyrovnaná? Anebo naopak dobře víš, jak to bylo se strejdánkovým odhalením, a ještě mi to tady pořádně osladíš?</p>
			<p class="T2">„Já si to pamatuju,“ usmála se na mě. „<span class="italic _idGenCharOverride-2">Miláčku! Budu filmová hvě—ezda… O jaké se ti ne—ezdá…!</span>“ zazpívala.</p>
			<p class="T2">Vzpomínka je v jukeboxu.</p>
			<p class="T2">„A proč nic neslyším? Potřebuješ korunu?“</p>
			<p class="T2">Korunu?</p>
			<p class="T2">Možná bychom ty singly po antikvariátech sehnali, napadlo mě.</p>
			<p class="T2">„Potřebuju patnáct tisíc,“ řekl jsem.</p>
		</div>
	</body>
</html>