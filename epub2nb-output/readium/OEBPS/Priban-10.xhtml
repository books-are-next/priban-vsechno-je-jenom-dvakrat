<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>Priban-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="Priban-10" xml:lang="cs-CZ">
		<div class="frame">
			<p id="uIj67tv6inoYVi9YIK5JBq6" class="T3"><a id="uqVY2VOGhducLHhnDlRIx68"></a>šestá kapitola</p>
			<p class="T3a">1</p>
			<p class="T1">Když jsem do klubu dorazil, bylo v něm plno, ale nezdálo se, že bych kohokoli znal. Mám necelé tři roky po státnicích, loni jsem se přišel podívat, když klub otvírali, ale po dalším roce se skladba študáků proměnila natolik, že budu mít štěstí, když potkám jediného známého.</p>
			<p class="T2">Na baru jsem si vzal pití, prošel jsem úzkou chodbou do zasedačky, které jsme tak začali říkat z recese, ale název se ujal a podle nápisu na dveřích se zdá, že drží docela pevně. A to už se tu dnes zasedá tak leda k chlastu.</p>
			<p class="T2">Občas mě někdo pozdraví, občas se po mně někdo podívá. Do řeči se ale se mnou nedal nikdo. Na zdi stále ještě visí nástěnka, kterou jsme tehdy ukradli svazákům a na kterou Hornád s Jelenem vyvěšovali noční služby na stávkovém výboru a denní služby na výjezdech. Dnes je na nástěnce k vidění jen pár přiopilých fotografií, výmluvně dokumentujících nové dějiny někdejšího rebelantského doupěte.</p>
			<p class="T2">Ještě docela nedávno sedávaly u těchto stolů spolužačky a opisovaly. Chartu. Několik vět. Dvanáct bodů. Každé prohlášení obvykle do zítřka pozbylo naléhavosti a do pozítří platnosti. Nevadí, opisovaly jiná, další, nová, nejnovější. Holky ve stále stejných pletených svetrech, s kruhy pod očima a s permanentně zapálenou cigaretou.</p>
			<p class="T2">Už tu nesedí ani jedna. Nejspíš se šly po těch letech převlíct.</p>
			<p class="T2">„Nechceš jít za náma?“ oslovila mě dívka, jejíž tvář jsem si vybavil, ale jméno ne. Jana? Vaňková? Očima mi ukázala ke dveřím do zadní místnosti. Cedule <span class="italic _idGenCharOverride-2">Soukromá akce</span> jsem si všiml až teď. V prvních týdnech stávky tam bývala ložnice. Kamarádi, kteří už se opravdu potřebovali vyspat, mlčky a tiše vešli a zasoukali se do nejbližšího spacáku. Ve druhé fázi jsme sem soustředili archiválie. Všechna ta opsaná prohlášení, která jsme nestačili rozdat, všechny petice, které jsme nestihli doručit, všechny anonymy, které jsme nestihli vrátit odesilatelům. Všechny stávkové zpravodaje, a dokonce i nahrávky prvních shromáždění v aule, které fakultní technik pořizoval bez našeho vědomí (s velkorysostí vítězů jsme se ho nikdy nezeptali, proč to dělal). A spal tam už jen archivář. Libor. Kdo ví, kde je mu konec.</p>
			<p class="T2">Zaklepal jsem a vešel.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Na čelním stole dort a pětadvacet lahví rulandského červeného. Neobvyklá značka. Vladova oblíbená. Vlado slaví čtvrtstoleté narozeniny. Před nedávnem spolužák. Dnes důstojník tajné služby, dokonce asi té vůbec nejtajnější, protože nesmím znát ani její jméno. „Už tam nedělám. Neptej se,“ řekl mi přece, když jsme se setkali naposled. Teď vstal a přišel mě obejmout. Viděli jsme se nedávno, ale pár lahví už je vypitých a Vlado je naměkko. Nebo se tak aspoň tváří. U tajnejch člověk nikdy neví.</p>
			<p class="T2">„Doufám, že piješ červený,“ pravil Jelen nápadně vysokým hláskem. „Protože jinak je tady už jenom fernet. Nebo si musíš zajít k baru.“</p>
			<p class="T2">Rozhlížím se kolem sebe. Strávil jsem tady téměř nepřetržitě několik týdnů ve společnosti patnácti, dvaceti i třiceti jiných lidí. Spal jsem s ostatními ve spacáku na zemi. Obvykle je mi nepříjemné, když vedle mě někdo dýchá. Ani nemusí chrápat. A tehdy? Všichni kolem mě dýchali, chrápali, smrděli, křičeli, milovali se, tedy pokud zrovna nebylo nutno opsat cizí prohlášení, nebo zformulovat vlastní. Taky jsem nejspíš chrápal a smrděl. Jen na ty kolektivní sporty jsem nikdy nebyl.</p>
			<p class="T2">Vlado vypadá mnohem starší, než je. Možná to dělá ten plnovous, kterým utěšeně obrůstá. Možná to dělají ta kila, která přebývají, anebo centimetry, kterých se nedostává. Je mu pětadvacet. To mi před časem taky bylo. Jsem novinář, to je myslím v pořádku. Ale jsem elév. Měl bych psát černou kroniku, a ne politické komentáře. A Vlado je dokonce důstojník. Už to slovo. A navíc u tajnejch.</p>
			<p class="T2">V pětadvaceti letech.</p>
			<p class="T2">Nejsme jako oni.</p>
			<p class="T2">Možná nejsme. Ale taky nás jakási revoluce přinejmenším na chvíli vynesla kamsi, kam bychom se za normálních okolností léta škrábali po něčích zádech. Takhle jsme se od něčích zad jenom odrazili. Není divu, byla hodně pružná.</p>
			<p class="T2">„A kde ty teď vlastně děláš, Vlado?“ řekl jsem nahlas. Schválně, jakou má legendu. Ministerstvo zahraničí?</p>
			<p class="T2">Podíval se na mě pobaveně. Jako by i on měl chuť na jakoukoli společenskou hru.</p>
			<p class="T2">„V Praze,“ pravil rovněž nahlas. „Na zamini. Ale jen takovýho úředníčka.“</p>
			<p class="T2">„Přímo v Černínským?“</p>
			<p class="T2">Mírně znejistěl, ale poznat to mohl jen ten, kdo Vlada opravdu dobře zná. Rychle však zhodnotil situaci a pravil: „Jasně, kde jinde? A co děláš ty?“</p>
			<p class="T2">„Novináře.“</p>
			<p class="T2">„A kde?“ Jako by nevěděl.</p>
			<p class="T2">„Ve Svobodnejch. Už druhej rok.“</p>
			<p class="T2">„No a o čem zrovna píšeš? O břeclavské cestovce? O výkupních cenách papíru? Nebo co takhle petice za obnovení Země moravskoslezské?“</p>
			<p class="T2">Už měl navrch. Znal všechna moje témata posledních dnů. Rozesmál jsem se.</p>
			<p class="T2">Ale Vlado hrál dál. „Možná bych pro tebe něco měl. Takový docela zajímavý téma. Ale jen pro spolehlivýho redaktora.“</p>
			<p class="T2">Dobře, hrajem. „Mám ti někoho doporučit?“</p>
			<p class="T2">„To bys byl hodnej. Někoho, kdo dělá českoněmecký vztahy. Někoho, jako je třeba takovej Drahovzal. Z Mladý fronty, znáš ho, ne?“</p>
			<p class="T2">Už jsem neřekl nic.</p>
			<p class="T2">Nebylo proč, nikdo si nás nevšímal.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">K tématu jsme se vrátili až po dalších dvou hodinách. Vlado po celou dobu pil, ale nezdálo se, že by nebyl střízlivý.</p>
			<p class="T2">„Něco jsem zjistil k tomu tvýmu Borovičkovi,“ šeptal. Musel nahlas, jinak bych ho v okolním rachotu neslyšel. „Zajímá tě to ještě?“</p>
			<p class="T2">„To víš, že jo.“</p>
			<p class="T2">„Jmenovalo se to Akce Rýbrcoul.“</p>
			<p class="T2">„Vím,“ řekl jsem.</p>
			<p class="T2">Kývl. „Ale jinak je to nějaký divný. Skoro nic se k tomu nezachovalo.“</p>
			<p class="T2">„Drahovzal něco našel. Nějaký jeho pražský kamarádi.“</p>
			<p class="T2">„Jo. Závěrečnou zprávu. Stručnou a nepřesnou, až jsem se divil, co z toho Ivan dokázal vykouzlit.“</p>
			<p class="T2">„Vymýšlel si?“</p>
			<p class="T2">„Dost.“</p>
			<p class="T2">„Tak proč říkáš, že se nic nenašlo?“</p>
			<p class="T2">„Říkám <span class="italic _idGenCharOverride-2">skoro nic</span>. Hlavně se nenašel svazek. Jen tahle zpráva založená do osobního spisu jakýhosi estébáka. Dokonce za ni dostal vyznamenání. Ale žádnej svazek a v registru žádnej záznam.“</p>
			<p class="T2">„Doklad o skartaci?“</p>
			<p class="T2">„Jestli nezavedli svazek, nemohli ho skartovat.“</p>
			<p class="T2">„Copak mohli <span class="italic _idGenCharOverride-2">nezavést svazek</span>?“</p>
			<p class="T2">„Nevím. Řek bych, že nemohli. Ale…“</p>
			<p class="T2">„Třeba špatně hledáte.“</p>
			<p class="T2">„No… To je možný,“ řekl. Ale nemyslel si to.</p>
			<p class="T2">„Takže jsi zjistil jen to, co už viděl Ivan?“</p>
			<p class="T2">„Ne, něco Ivan neviděl. Po Borovičkovi šli už od šedesátejch. Dávno před srpnem.“</p>
			<p class="T2">„Cože? A proč?“</p>
			<p class="T2">„Protože to byl krajan. Rodák. Narozen přímo v Horním Poříčí. Německýmu otci a český matce. Ročník čtyřiadvacet.“</p>
			<p class="T2">Zaskočilo mě to jen na chvilku. Vždyť táta říkal, že pan Borowitschka mluvil docela slušně česky. Ale že by se v Krkonoších narodil?</p>
			<p class="T2">„Sudeťák?“</p>
			<p class="T2">„Odsunutej.“</p>
			<p class="T2">„A proč po něm šli?“</p>
			<p class="T2">„Protože si takový případy hlídali.“</p>
			<p class="T2">„On ale žil ve východním Německu, ne v západním. Do žádnejch sudeťáckejch spolků určitě nepatřil.“</p>
			<p class="T2">„To máš jedno. Když se tehdy někdo takovej vypravil do rodnýho města a oni to zjistili, tak pak obvykle věděli o každým jeho kroku.“</p>
			<p class="T2">„A zavedli svazek?“</p>
			<p class="T2">„Třeba. Anebo přihodili papír do jinýho, kterej zavedli dávno předtím.“</p>
			<p class="T2">„A udělali to?“ Bože, jak já toho Vlada znám.</p>
			<p class="T2">„Udělali.“</p>
			<p class="T2">„A ty ten papír máš?“</p>
			<p class="T2">„Mám kopii.“</p>
			<p class="T2">„A dáš mi ji?“</p>
			<p class="T2">„Přinesls mi dárek?“</p>
			<p class="T2">„Přispěl jsem ti na víno. Tři flašky jsou ode mě.“</p>
			<p class="T2">Sáhl do kapsy a vytáhl malou a navíc ještě přeloženou obálku. „Přečti si to někde v klidu. Ale do novin to zatím nedávej a Drahovzalovi nic neříkej.“</p>
			<p class="T2">„Proč?“</p>
			<p class="T2">„Ale, to víš… Nějak nám chlapec vyrost, i když jsme ho varovali… Teď ho trošku podrsníme.“</p>
			<p class="T2">No ne? Že by měl peckař po peckách?</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Soudruh, který poskytl zprávu o Borowitschkově příjezdu na Karlovku, byl ve Vladově dokumentu označen jako Pramen. Jeho skutečné příjmení estébáci na papíru pochopitelně zapřeli, ale nedopřáli mu ani krycí jméno. Při náhodném setkání se starým přítelem Vladislavem Pánkem (tužkou, nebo spíš černým inkoustem opraveno: Mánkem), který pracuje jako správce rekreační chaty Ústředí uměleckých fondů Karlova bouda, se Pramen dozvěděl, že v červenci letošního roku přijel do chaty trávit dovolenou Anton Borowitschka s manželkou a dcerou-dítětem. Jde o občana německé národnosti, který se narodil v některé z obcí v okolí Vřetenové Lhoty (černým inkoustem připsáno „nar. 1924, Hor. Poř., manž. smíš.“) a který byl odsunut 1945 nebo 1946 (černým inkoustem: nelze ověřit). Podle Pramenových informací byl jmenovaný aktivním příslušníkem wehrmachtu, zúčastnil se bojů druhé sv. války, ve kterých byl postřelen a koncem války převezen do vojenského lazaretu v Horním Poříčí na Krkonošsku. Správce Pánek (bez opravy) podle Pramenova sdělení tyto informace nemá a považuje Borowitschku za obyčejného německého hudebníka. Podle cestovního pasu jde prý o občana Německé demokratické republiky (přikreslen vykřičník), který využívá možnosti rekreace ve přátelené (tady chybí s, spřátelené, už jsem to jejich slovo skoro zapomněl) zemi. Pramen usuzuje, že Borowitschku ve skutečnosti vedou k cestám do <span class="verzalky _idGenCharOverride-1">ČSSR</span> nelze vyloučit úmysl msty, sabotáže, žhářství (ani si to po sobě pitomci nepřečetli). Opatření:</p>
			<p class="T2">A za dvojtečkou tečka. Opatření žádné. Na dalším řádku datum 24. 9. 1966. Hlášení vypracoval kpt. Vokurka. A černým inkoustem připsáno: předat s. mjr. Kramlovi.</p>
			<p class="T2">„Víš, kdo byl Pramen?“ zeptal jsem se.</p>
			<p class="T2">„Ne.“</p>
			<p class="T2">„A dokážeš to zjistit?“</p>
			<p class="T2">„Nevím. Hlavně to zatím nedávej do novin.“</p>
			<p class="T2">„Stejně není co. Musel bych najít Pramena. Nebo soudruha majora Kramla. Nebo soudruha kapitána Vokurku.“</p>
			<p class="T2">„Nebo toho správce, ne? Je to sice už dost dávno, ale třeba by si vzpomněl, s kým si tehdy o Borovičkovi povídal.“</p>
			<p class="T2">Pan Mánek už nejspíš nežije, uvědomil jsem si. Jedna z prvních autorit mého života. Pamatuju si ho v šedomodrém svetru (brácha tvrdí, že byl bez rukávů), pamatuju si hlas podobný tomu, kterým v kině promlouval Méďa Béďa, pamatuju si ho, jak sedí na voze a volá na Sylvu hyjé. A pamatuju si vlasy jeho dcery Jindřišky, pamatuju si ozdobnou bílou kraječku v těch vlasech a růžové šaty na drobném těle, které se prý líbívalo tátovi (říkal brácha). Bylo mi sedm, když jsem je viděl naposled.</p>
			<p class="T2">„Myslíš, že taky dělal pro ně?“</p>
			<p class="T2">„Ten správce? Nemyslím. Aspoň to z toho papíru nevyplývá.“</p>
			<p class="T2">„Tak proč Pramenovi o Borovičkovi vůbec něco povídal?“</p>
			<p class="T2">„Čti pořádně. Staří přátelé! Správce určitě nevěděl, že mluví s estébákem. Ostatně s estébákem nemluvil. Mluvil s obyčejným udavačem.“</p>
			<p class="T2">„Fakt bys nedokázal zjistit, kdo to byl?“</p>
			<p class="T2">„Ne. Problém je v tom, že zatím nevíme, do kterýho svazku tenhle papír původně patřil.“</p>
			<p class="T2">„A našli jste ho kde?“</p>
			<p class="T2">„Nenašli <span class="italic _idGenCharOverride-2">jsme</span>. Našli ho kolegové. Někdy zkraje sedmdesátých prý estébáci dávali dohromady podklady k Sudeťákům, kteří cestují do republiky. Nevím proč. Určitě k tomu ale měli důvod. Něco chystali, možná jen připravovali papíry k nějaké propagandě, co já vím. A tohle lejstro přihodili. Originál jsem neviděl, mám jen ofocenou kopii.“</p>
			<p class="T2">„Myslíš, že to mohl být Knot? Ten se s Mánkem dobře znal. A na Karlovku jezdil mnohem dřív než my. V šestašedesátým už tam byl určitě.“</p>
			<p class="T2">„Knot to podepsal až v sedmdesátých.“</p>
			<p class="T2">„No a? Copak dokud nepodepíšeš, tak nemůžeš práskat?“</p>
			<p class="T2">„Můžeš. Ale není žádný důvod právě tohle Knotovi připisovat.“</p>
			<p class="T2">„Byl to komanč. Až do osmašedesátýho uvědomělý soudruh! Práskání měl jako stranickou povinnost.“</p>
			<p class="T2">„Takovejch bylo…“</p>
			<p class="T2">„Znal Borovičku i Mánka.“</p>
			<p class="T2">„To tvůj otec taky, ne?“</p>
			<p class="T2">Jo. To táta taky. „Ale ne v šestašedesátým. To ještě neznal ani jednoho.“</p>
			<p class="T2">„Borovičku i Mánka musel znát každej, kdo se jezdil na tu vaši chatu opalovat,“ pravil Vlado. „Kromě toho Pramena. Chápeš? Ten se přece tehdy s Borovičkou vůbec nesetkal. Až dodatečně se dozvěděl, že tam Borovička v létě přijel na dovolenou. Otázka je, proč ho to zajímalo. Správce považoval Borovičku za východoněmeckýho muzikanta. Jak ale přišel Pramen na to, že jde o Sudeťáka? A věděl to naprosto jistě. Ale odkud? Datum a místo narození do lejstra doplnili, až když to všechno ověřili. Jen on to věděl hned.“</p>
			<p class="T2">Aniž by Borowitschku viděl, aniž by s ním mluvil.</p>
			<p class="T2">Budu muset zjistit, kde se strejdánek narodil. Jestli náhodou jeho přátelství s panem Borowitschkou nevzniklo dřív, než si doteď myslí můj otec.</p>
			<p class="T2">Díky, Vlado. Patnáct řádečků z deníčku estébáčka, a zase mám o čem přemýšlet.</p>
			<p class="T3a">2</p>
			<p class="T1">Neděle 12. 8. 1973</p>
			<p class="T1"><span class="italic _idGenCharOverride-2">Ráno Franta otevřel jídelnu s desetiminutovým zpožděním, celá chata stála hladová v červené, a když nás vpustili, ukázalo se, že na některých stolech chybí ubrousky a nože na mazání másla. Mladá, ale jinak šikovná brigádnice Hanka to sice rychle napravila, ovšem Jiřina byla nespokojená, protože na nůž pro Pavlíka Hanka zapomněla i napodruhé. Řekl jsem Jiřině, že i personál si musí někdy odpočinout a nedělní ráno je k tomu nejvhodnější. „Celou chatu“ totiž představovalo pouze pět obsazených stolů, většina hostů včera odjela a</span> <span class="italic _idGenCharOverride-2">noví dnes přijeli až k obědu.</span></p>
			<p class="T2"><span class="italic _idGenCharOverride-2">Petr se jako každý rok těšil na Ivanku Bartoňovou, přestože už ji několik let neviděl. Snažil se to před námi maskovat, ale to bychom ho nesměli znát. Jenže se ani letos nedočká. A</span> <span class="italic _idGenCharOverride-2">kdo ví, jestli Ivanka ještě někdy přijede. Bartoň odolával obdivuhodně dlouho, skoro tři roky. Hned v devětašedesátém odvolal, co mohl, letos v únoru ještě řečnil v televizi k výročí vítězství pracujícího lidu, ale brzy potom už ho odstavili. Jiřina má v Gramophonu spolužačku Milenu, viděly se na maturitním sjezdu a Milena říkala, že soudruzi nešťastnému Bartoňovi spočetli, co mohli. Prý ještě v létě 1970 nechal ve studiu natáčet Kubišovou, protože věřil, že se mu to na ú vé podaří obhájit. To se mu samozřejmě nepodařilo, ale přesto ho ještě déle než dva roky nechali na pokoji, a dokonce ve funkci. Podle Mileny určitě na někoho něco věděl, jinak by to nebylo možné. Letos na jaře už ovšem spadla klec. Vůbec se mu nedivím, že nechce jezdit někam, kde ho všichni znají a kde by se ho určitě každý ptal, jak to s ním bylo, je a bude. Pracuje teď prý v Divadelním ústavu. Mohl dopadnout mnohem hůř.</span></p>
			<p class="T2"><span class="italic _idGenCharOverride-2">Pavlík hlídal na balkoně, kdy se konečně objeví Knotovi, a když je uviděl, vyrazil jim naproti. Nejdřív však z police vytáhl pálku na pink ponk, i když se mu i Petr snažil vysvětlit, že před obědem to opravdu nemá smysl. Když jsem z balkonu vyhlédl já, byli Knotovi dávno uvnitř a kolem chaty obcházeli manželé Honzíkovi se synem. I na tu vzdálenost jsem Aničku poznal. Věděl jsem, že se před pár lety provdala, však už jí bylo hodně přes třicet, ale že se jí ještě v tomto věku podaří dítě, to jsem nečekal. Jedna z nejkrásnějších slečen na škole. A</span> <span class="italic _idGenCharOverride-2">jedna z nejchytřejších, navzdory tomu, že studovala zpěv. Když nastoupila do prvního ročníku, byl jsem už ve třetím nebo ve čtvrtém, přesto na mě od první chvíle působila dospěleji než mnohé starší spolužačky. Byla vlídná, přátelská, ale bohužel si nikoho nepouštěla k tělu. Ani mě. Pochopil jsem to až po mnoha letech, když jsem se víceméně náhodou dozvěděl o jejích životních osudech. Teď tedy i ona našla cestu na Karlovku. Přesněji řečeno: cestu našla, ale vchod do chaty nikoli. Stejně jako my před pěti lety dobývali se dnes i Honzíkovi do trvale uzamčeného vchodu hned pod balkonem našeho pokoje. Přivítal jsem je tedy přímo z balkonu, nasměroval jsem je za roh a šel jsem jim do obouvárny naproti. Anička mi představila svého muže a dvouletého syna a já jí svou ženu a oba chlapce. Byla to zvláštní chvilka. Jako pokaždé, když se setkám s někým, kdo mi byl v mládí blízký.</span></p>
			<p class="T2"><span class="italic _idGenCharOverride-2">Přivítání s Milanem bylo ještě rozpačitější. Od vánoc jsme se neviděli. Neozval se. Nevím proč. Postávali jsme v hale u zelených křesel a pořádné téma jsme našli, až když do chaty vstoupila paní Buřivalová s Aleškem. Potěš pámbu.</span></p>
			<p class="T2"><span class="italic _idGenCharOverride-2">Po obědě jsme šli přivítat Kroupovy a Zapletalovy.</span></p>
			<p class="T2"><span class="italic _idGenCharOverride-2">Odpoledne jsme se šli podívat k modrému mlýnku, jestli pěkně klape a jestli nepotřebuje opravit. Milan se choval normálně, zato já jsem nevěděl, o čem mluvit. Vyprávět mu historky z divadla nebo z noneta mi připadalo netaktní, ale co dělat, když za ten rok jiné zážitky nemám? Zachránily to manželky, byly dostatečně upovídané i diplomatické. A děti, s těmi to Milan zkrátka umí.</span></p>
			<p class="T2"><span class="italic _idGenCharOverride-2">Když jsme se od mlýnku vrátili, zjistili jsme, že právě dorazil Toni Borowitschka s rodinou. Vítání však bylo z mé strany rozpačité a z jeho opatrné. Ani po roce totiž nevím, co si mám o tom všem myslet. Měl pravdu, když říkal, že málokdo si v tomto století svůj osud vybral sám. Ale kdo ví, jak to bylo s ním. Dnes vypadá jako rozumný člověk, ale to neznamená, že zamlada nemohl být fanatik. On tvrdí, že ho poslali na frontu, protože měl tatínka Němce. Možné to je. Aničku zase v pěti letech odvlekli do Terezína, protože měla maminku Židovku. Milan vlezl do partaje, protože měl maminku soudružku. Všichni tři to nějak přežili. Teď se sešli na horské boudě a budou se společně rekreovat. Anička se zatím na Toniho usmívá. Nic o něm neví.</span></p>
			<p class="T2"><span class="italic _idGenCharOverride-2">U večeře se objevil dirigent Weissmann s Marcelou. Richard už sice zapomněl, že jsme si naposledy na Karlovce potykali, ale to mi vůbec nevadí. Když jsme se totiž po večeři posadili do červené jídelny, sdělil mi možná zcela zásadní zprávu. „Na podzim vypíšeme několik konkursů do filharmonie, víte o tom?“ zeptal se, a zdálo se mi, že docela naléhavě. „Pravděpodobně bude volná i jedna židle ve violách. Doufám, že se přihlásíte!“</span></p>
			<p class="T2"><span class="italic _idGenCharOverride-2">Milan se usmíval. Asi mi tu naději přeje. Je to od něho pěkné. Ale já potom až do půl druhé v noci přemýšlel o tom, co si k tomu konkursu připravím, a vůbec nic mě nenapadlo.</span></p>
			<p class="T3a">3</p>
			<p class="T1">Horší počasí nás tu nikdy nevítalo. Nedělní poledne uprostřed léta, ale temná obloha a ostrý vítr jako za pondělních podvečerů uprostřed podzimu. Nepršelo, ale mělké kalné louže pokrývaly téměř celé nádraží a na zaparkovaných autobusech bylo částečně čisté sotva sklo před řidičem. I letos jsem se na Karlovku těšil, ale věděl jsem, že Knotovi s námi tentokrát nejedou, a tušil jsem, že tedy nepojede ani Yveta. Od chvíle jejího loňského odjezdu mi bylo jasné, že se jí mám za co omlouvat a že bych to měl udělat. Počátkem prosince jsem se dokonce vypravil na prodlouženou gymnázia Něvská, ale Yvetu jsem tam nenašel. Zato jsem potkal spolužáka Střelku z devítiletky, říkal, že zná Yvetu od vidění, ale nic o ní nevěděl. Pak vyhledal kamarádku z Yvetiny třídy, která mi vysvětila, že Yveta nepřišla, protože se rozešla s tím dlouhánem, co hraje divadlo, a tak by ani neměla s kým tancovat. Doma prý to má taky dost špatný. Napsal jsem na kus papíru svoje jméno, adresu a telefon a požádal slečnu, ať Yvetu pozdravuje. Doufal jsem, že to pochopí a ozve se, ale nezavolala ani nenapsala. „Proč nezavoláš sám?“ ptal se táta. „Číslo přece máme.“ Já vím. 32 33 17. Jenže jsem se styděl.</p>
			<p class="T2">Postupně jsem přenesl kufry od autobusu pod nejbližší stříšku. Stihl jsem to o chvíli dřív, než znovu začalo pršet. Rozhlíželi jsme se, ale gaz tu nestál ani jeden.</p>
			<p class="T2">„Jaké je to číslo?“ zeptala se máma.</p>
			<p class="T2">„<span class="verzalky _idGenCharOverride-1">ABU</span> 95-39,“ odpověděl jsem.</p>
			<p class="T2">„Myslím telefonní.“</p>
			<p class="T2">„932 09.“</p>
			<p class="T2">„Jak si to můžeš pamatovat?“ kroutil táta hlavou.</p>
			<p class="T2">„Nevím,“ řekl jsem.</p>
			<p class="T2">Máma roztáhla deštník a stejně jako loni pan Knot se vydala k poště do telefonní budky zaurgovat odvoz. Že by otec šplhal na Karlovku pěšky, to považovala stejně jako loni za vyloučené, ale tentokrát se s ní táta nehádal. Stáli jsme vedle sebe, pozorovali a dýchali déšť a mlčeli jsme. Maminka se vrátila za chvilku.</p>
			<p class="T2">„Vzal to nějaký cizí člověk. A říkal mi milostivá paní!“</p>
			<p class="T2">„Asi má Franta někoho novýho k ruce,“ usoudil táta.</p>
			<p class="T2">„Přijede pro nás?“ zeptal jsem se.</p>
			<p class="T2">„Nejdřív se mě snažil odbýt, ať prý dáme kufry do úschovny, ale vysvětlila jsem mu, že tatínek nahoru pěšky nemůže.“</p>
			<p class="T2">Teprve teď se táta ohradil. Očima.</p>
			<p class="T2">Po patnácti minutách se před nádražím objevil gaz, ale nebyl to ten náš. Měl neobvyklou bleděmodrou barvu a namísto <span class="verzalky _idGenCharOverride-1">ABU</span> 95-39 úplně jinou zablácenou espézetku. Frantův nový pomocník byl nejméně o patnáct let starší než jeho šéf, výška sotva 170, kulaté a hrdě předsunuté bříško, červené tepláky, tričko, přes ně zástěra s vyšitým nápisem <span class="italic _idGenCharOverride-2">Prokop Misař — všech kuchařů císař</span>. Na kulaté hlavě pestrobarevná kšiltovka a pod ní oslnivě bílé vlasy.</p>
			<p class="T2">Nezaváhal a vydal se přímo k nám. Husté jemné kapky mu nevadily. Uklonil se a pravil: „Misař, jméno mé. Vy zajisté račte být milostivá paní Klimešová, že ano, prosím, pojďte se mnou k vozu. Klaním se, pane Klimeši. I vám, mladý muži.“ Uchopil dva největší kufry, bez nejmenší námahy se s nimi jako tlustá baletka otočil kolem své osy, podíval se na mě, pravil „pane Klimeši synu, pomohl byste mi laskavě s tím třetím?“ a vydal se k autu. Otevřel jsem ústa, táta se nezmohl ani na to.</p>
			<p class="T2">Lehce a svižně uložil dva kufry do gazu, pohledem odhadl mé možnosti, převzal ode mě třetí kufr, jemně si ho nadhodil a umístil za ostatními. Gestem mi naznačil, ať naskočím ke kufrům, a zavřel za námi. Potom otevřel dveře u spolujezdce, odklopil sedadlo, pokynul tátovi, načež sedadlo zase sklopil a s nevídanou elegancí pomohl do auta konsternované mamince.</p>
			<p class="T2">„Vy teď na Karlovce vaříte?“ zkusila nezávaznou konverzaci.</p>
			<p class="T2">„Ano, milostivá, vařím. Též pečuji o zásobování, topím, seču trávu, maluji a natírám, popřípadě jsem za automechanika. To vše během minulého týdne. Co jsem dělal před čtrnácti dny, to už opravdu netuším. Kromě toho obsluhuji v jídelně, a když je Ilonka unavená, převlékám i postele. To vše s radostí a láskou, aby blaho našich hostů bylo absolutní.“</p>
			<p class="T2">Teď už otevřel ústa i otec.</p>
			<p class="T2">„A zbývá nějaká práce i na pana Františka?“ zeptala se máma s úsměvem.</p>
			<p class="T2">„Zajisté,“ odpověděl, „nikoli však na Karlově boudě. Pan František již u nás nepracuje.“</p>
			<p class="T2">Stáhl se mi krk, musel jsem zatnout zuby. Ano, tohle se mi poslední dobou stává.</p>
			<p class="T2">„Ovšem nezoufejte!“ podíval se pan Misař mámě do očí. „Pokusím se vám ho nahradit ve všech jeho kvalitách. Jen co mi je popíšete, popřípadě předvedete.“</p>
			<p class="T2">Z úst se mi ozval docela hlasitý zvuk, který si kuchařů císař vyložil jako smích. Máma i táta se otočili, jako by mě chtěli okřiknout, a otočil se i on. Setkali jsme se očima. Ani nemrkl a usmál se tak nenápadně, že to naši nemohli postřehnout.</p>
			<p class="T2">„Proč odešel?“ Franta byl fešák a máma nedokázala zakrýt smutek.</p>
			<p class="T2">„Nevím proč, avšak vím jak. Velmi rychle. Stihl mi předat klíč od chaty a od služebního bytu. Ty ostatní už jsem si musel hledat sám.“</p>
			<p class="T2">„A paní Hana?“ zeptal se táta.</p>
			<p class="T2">„Kdo prosím?“</p>
			<p class="T2">„Paní Hana!“</p>
			<p class="T2">„Netuším, paní Hanu neznám. Máte-li však na mysli bývalou manželku pana Františka, tak ta odešla ještě dříve než on. Nepotkal jsem ji bohužel už ani ve dveřích.“</p>
			<p class="T2">Před Karlovkou přibrzdil, ale obvyklé místo pro vykládku kufrů o pár metrů přejel. Vystoupil z gazíku a natáhl ruku po klice prosklených dveří, těch, které vždy vypadaly jako vstup do chaty, ale nikdy jím nebyly. Otevřel je dokořán a rukou naznačil, že cesta je volná. Pak se mě očima zeptal, jestli dokážu všechny kufry odnést do pokoje. Kývl jsem.</p>
			<p class="T2">„Teď se chodí tudy?“ zeptal se otec.</p>
			<p class="T2">„Ano. To je náš nový vchod. Tedy on tu byl zřejmě odedávna, ale moji předchůdci ho používali jako sklad. Ke konci pak spíše jako skládku. Teď prosím pojďte přímo do jídelny, oběd už na vás čeká.“</p>
			<p class="T2">„Ale kde se budeme přezouvat?“ zavolala za ním máma. Nikde okolo žádné police, nikde žádné boty.</p>
			<p class="T2">„Nevím,“ pokrčil rameny a zamyslel se. „Mohu-li doporučit, přezouvejte se v pokoji. Tam to bude nejpohodlnější, milostivá paní.“</p>
			<p class="T2">Odešel. Vyprskl jsem podruhé. Teď už to byl určitě smích.</p>
			<p class="T2">Zavazadla jsem dopravil do pokoje číslo 23 (ten jsme ještě nikdy neměli!), nadechl jsem se jeho vůně, opláchl si ruce a hned potom jsem seběhl do jídelny a přisedl k rodičům. Jídelna vypadala jinak. Zmizely dlouhé stoly pro šest a zůstaly krátké pro čtyři, na nich cibulákové talíře, na našem stole tři ubrousky, lžíce, nože a vidličky a jedna miska s nudlemi. Místo nábytkové stěny s gramofonem, který mě tu kdysi na krátký čas proslavil, stál barpult s rozepsanými účty jednotlivých stolů, s pohlednicemi a upomínkovými předměty.</p>
			<p class="T2">Pan Misař vešel s cibulákovou mísou polévky. Červené tepláky ani vybledlou zástěru s rýmovánkou neodložil. „Dnes nabízíme hovězí vývar s celestýnskými nudličkami. Ráčíte se obsloužit sami, nebo mohu nalévat?“</p>
			<p class="T2">„Sami,“ vydechla maminka. „Od kdy se jí na Karlovce z cibuláků?“</p>
			<p class="T2">„V hotelích, kde jsem kdy byl vedoucím, vždy dostávali hosté nejlepší krmi v nejlepším nádobí,“ uklonil se. „Jen doufám, že personál nezapomněl umýt lžíce. V tom případě prosím reklamujte,“ dodal a významně pozvedl husté bílé obočí. Vypadal při tom jako Oldřich Nový s obrovským pupkem. Vyprskl jsem potřetí.</p>
			<p class="T2">Maminka vzala naběračku a otec lžíci. „To je dobrý!“ zašeptal.</p>
			<p class="T2">Maminka se posadila. „Kolik to asi letos bude stát?“ zašeptala.</p>
			<p class="T2">„To podle toho, za co budeme platit,“ odpověděl táta, jakmile polkl. „Jestli za cibulákové talíře nebo za ty příšerné tepláky.“</p>
			<p class="T2">Oba se tiše a velmi spokojeně usmáli.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Dojedl jsem polévku, naši ještě ne. Odložil jsem lžíci, seděl a vzpomínal. Na Yvetu, na Karolínu, na Vojtu, na pana Knota. Na paní doktorku Faškovou. Na pana Kroupu. Jídelna voní jako dřív, příbory cinkají o talíře, hosté polohlasně hovoří, ale ať napínám uši, jak chci, nikoho známého neslyším.</p>
			<p class="T2">U vedlejšího stolu v rohu sedí mírně se kulatící blondýna s copem a její nakrátko ostříhaný blonďatý syn. Stůl za námi je prázdný a na strávníky teprve čeká. Ale prostřeno je pro čtyři a Procházkovi jsou jenom tři. Jejich stůl to tedy nebude. Ve druhém rohu u stolu s židlí navíc sedí pětičlenná rodina, s jejíž hlavou se maminka nejistě pozdravila očima. Vedle nich dirigent prý z Gottwaldova, ale táta říká ze Zlína, a s ním manželka a dvě dcery. Samí cizí lidé. Ale za stolem u klavíru Faškovi! Aspoň Faškovi jsou tady! Mávají, upozorním tátu, usměje se a taky zamává. Potom se musím mírně vyklonit, abych viděl i k poslednímu stolu u krbu. Jenže ani tam Procházkovi nejsou. Zády ke mně sedí starší manželská dvojice a na protější židli jakási mladá paní. Vedle ní dětská stolička jako u holiče. Patří asi tomu sotva dvouletému chlapečkovi, který se právě středem jídelny vydal nejistou chůzí k nejistému cíli. Neznám chlapce ani jeho maminku.</p>
			<p class="T2">Karlovka je úplně jiná. Jiný vchod do chaty, jiná jídelna, jiní hosté, místo Franty nějaký Prokop. Možná zábavný, ale jen Prokop. Tohle není chata, ve které jsem byl celé dětství doma. Tohle není Karlovka.</p>
			<p class="T2">„Dobrý den, vítám vás u nás,“ ozvalo se nade mnou. Docela mladá, nakrátko ostříhaná paní poněkud přísného, až úřednického vzezření. „Misařová,“ pravila. Všichni jsme povstali a představili se. Řekla, že ji těší, a odnesla polévkovou mísu a prázdné talíře.</p>
			<p class="T2">Proč se s námi Hanka s Frantou nerozloučili? Proč nám aspoň nenapsali?</p>
			<p class="T2">Ve dveřích z kuchyně se znovu objevil Všech kuchařů císař, v jedné ruce tác se dvěma obrovskými talíři a jakousi menší nádobou, v druhé ruce třetí talíř. Přišel k našemu stolu, první talíř postavil před maminku, a než stihl obsloužit mě a tátu, pravila máma udiveně: „Dnes nemáme řízek?“</p>
			<p class="T2">„Bohužel, milostivá paní. Avšak již mne zpravil pan Faško, že pokud je neděle, měl by být i řízek. Omlouvám se, příští týden se toto pochybení nebude opakovat. Tradice se mají dodržovat, a to nejen ty pokrokové, že ano. I když pokrokové především. Pokud byste na tom trvala, v rychlosti vám jeden čerstvý usmažím.“</p>
			<p class="T2">„Není třeba, děkuji,“ odpověděla rozpačitě a nahlédla do nádoby. Byla plná omáčky. Rezerva pro mlsné. Po jídle zůstala prázdná.</p>
			<p class="T2">„Mohu prosím vyřídit kuchaři, že vám chutnalo?“ zeptal se, když přišli s manželkou pro nádobí. Paní Misařová protočila oči v sloup. Ale láskyplně a chápavě, což mi neuniklo.</p>
			<p class="T2">„Vždyť jste říkal, že vaříte vy?“ odpověděla máma.</p>
			<p class="T2">„Máte pravdu, milostivá. Aspoň tedy nebudu muset s vaším vzkazem chodit daleko. Děkuji vám!“ A opět se usmál, a opět jen na mě.</p>
			<p class="T2">„Víte, že mluvíte skoro jako Saturnin?“ řekl jsem.</p>
			<p class="T2">Zaváhal, pak se ke mně mírně naklonil a pološeptem pravil: „Každý v sobě neseme dědictví po otcích, i když bychom třeba raději nenesli. Vy zajisté též, pane Klimeši. Dáte si kávu s rodiči, nebo si ji přejete k jinému stolu?“</p>
			<p class="T2">Tentokrát vyprskl táta.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Kávu jsme dostali v červené jídelně. Faškovi už na nás čekali.</p>
			<p class="T2">„Takhle mluví pořád?“ zeptal se otec a očima ukázal do kuchyně.</p>
			<p class="T2">„Skoro. Je s ním docela legrace. Ale Franta to není, přes ten humor si nás drží dost daleko od těla,“ odpověděl pan Faško.</p>
			<p class="T2">„Minulý týden jsme na tebe, Pavlíku, moc vzpomínali,“ řekla paní doktorka.</p>
			<p class="T2">„Proč?“</p>
			<p class="T2">„Tomu neuvěříš. Byl tady Václav Neckář!“</p>
			<p class="T2">„Cože? Tady na chatě?“</p>
			<p class="T2">„Jasně! Přímo na Karlovce! Celý týden! A se synem, určitě byste se skamarádili!“</p>
			<p class="T2">Už jsem málem vydechl úžasem, ale v poslední chvíli jsem se zarazil. No a? Byl tady Neckář, minul jsem ho. Ale záleží na tom? Mám si sednout na zadek? Mám litovat, že jsem nepřijel o týden dřív? Ano, to poslední elpíčko jsem si ještě nechal nadělit k narozeninám, ale poslouchal jsem ho jen jednou. Už mi to moc neříká. Střední proud. Hutka to není. A Merta už vůbec ne. Brácha má pravdu: copak jsem děcko, abych poslouchal jakési Mýdlové prince?</p>
			<p class="T2">„Tak to je škoda,“ řekl jsem a nasadil přesně ten výraz, který ode mě očekávali. Přesto se mi zdálo, že je paní Fašková mou reakcí zklamaná. Pokrčila rameny. „A co vy?“ obrátila se k tátovi. „Jak se vám daří po tom loňském dobrodružství?“</p>
			<p class="T2">Zvolna jsme dopíjeli, když se ve dveřích z bílé jídelny objevila mladá maminka od stolu u krbu. V náručí nesla chlapečka a zdálo se, že s uspáváním nebude mít žádné problémy. Hned za ní šla svižným krokem babička a poněkud belhavěji dědeček s hůlkou. Táta byl zabraný do debaty s paní Faškovou a ani máma si procházejících skoro nevšimla.</p>
			<p class="T2">„Dobrý den,“ pozdravila nás mladá maminka. Chlapeček pootevřel oko a z polospánku cosi zakňoural, maminka ho pohladila a obrátila se k našim. „Petra s sebou nemáte?“</p>
			<p class="T2">Táta se na ni podíval, zaostřil, ale nevěděl. Pak posunul zrak k babičce a dědečkovi. Mámě to právě došlo: „Bartoňovi?“ pravila polohlasem. „Ivanko?“</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Před čtvrtou hodinou přestalo pršet, ale obloha se příliš nerozsvítila. Nazul jsem pohorky a riflím vyhrnul nohavice, pak jsem zapnul žlutou adidasku a vypadl z pokoje.</p>
			<p class="T2">Třeba ještě přijede. Dnes, nebo aspoň příští neděli.</p>
			<p class="T2">V hale jsem narazil na paní Misařovou, která právě vcházela do Frantova bytu. Vlastně do svého. Franta už přece bydlí úplně jinde. Něco mě napadlo.</p>
			<p class="T2">„Mohl bych se vás…“</p>
			<p class="T2">Zastavila se ve dveřích. „Prosím?“</p>
			<p class="T2">„Máte už nahlášené hosty na příští týden?“</p>
			<p class="T2">„Ještě ne, to nám z Prahy pošlou až ve středu. Proč?“ usmála se. „Čekáte někoho?“</p>
			<p class="T2">Zarazil jsem se. Ona mi taky vyká! Jako ten její Prokop! Proboha proč? Ještě nikdy mi personál na Karlovce nevykal!</p>
			<p class="T2">„Jmenují se Procházkovi, ale jestli ještě nemáte…“</p>
			<p class="T2">„Procházkovi!“ vykřikla. „Propána!“ Téměř poskočila. „Já jsem zapomněla!“</p>
			<p class="T2">Nechala mě stát v hale a odběhla do kuchyně. Za chvíli se vrátila a držela v ruce obálku.</p>
			<p class="T2">„Myslíte Procházkovy se slečnou Karolínou, že? Tak ti už tu byli! V sobotu odjížděli! Slečna Karolína se po vás taky ptala a nechala vám tu dopis. Nezlobte se, já jsem na to mezitím stihla zapomenout…“</p>
			<p class="T2">Poděkoval jsem a převzal obálku se svým jménem obtaženým červenou fixkou. Po hmatu se mi zdálo, že je uvnitř nějaká pohlednice. To tedy na moc dlouhý dopis nevypadá, usoudil jsem. A zatnul jsem zuby. Brečet kvůli holce? To už si rovnou můžu pustit toho Mýdlovýho prince!</p>
			<p class="T2">Vyšel jsem před chatu a opatrně roztrhl kraj obálky.</p>
			<p class="T2">Uvnitř byla fotografie. Václav Neckář v barvách. <span class="italic _idGenCharOverride-2">Pavlovi srdečně Vašek</span>. A z druhé strany <span class="italic _idGenCharOverride-2">Těším se za rok, Tvoje Karolína</span>.</p>
			<p class="T2">Vydal jsem se do lesa nad chatu. Pod nohama mi čvachtalo bláto, ale bunkr bych hledat nešel, ani kdyby bylo stoleté sucho. Není proč, co bych v něm dnes dělal? Zamířil jsem k mlýnku. Růžový štěrk i červené louže všude kolem byly trochu rozmazané, ale potok jsem nemohl minout. Mlýnek ležel ve vodě, vychýlená vidlice ho neudržela a spadla i s ním, lopatky polámané, plechovka promáčknutá. Měl bych to říct Frantovi, napadlo mě, nebo aspoň kamarádům, ale to by nejdřív museli přijet, aby se o téhle havárii vůbec dozvěděli. A oni možná už nikdy nepřijedou, jsem tady sám, úplně sám, možná navždy poslední z celé party. Vzteky jsem kopl do šišky, obloukem sletěla do potoka a utopila se kousek od mlýnku. Otočil jsem se, ani jsem mu nezamával. Nevěděl jsem, že než po této cestě, která ještě loni vedla k mlýnku a dnes už nevede nikam, půjdu příště, dávno voda ten zmrzačený mlýnek dopraví do Mrtvého moře.</p>
			<p class="T2">Vzpomínka je ve vodě.</p>
			<p class="T2">Vytáhl jsem z kapsy fotografii, chvíli jsem hleděl Vaškovi do očí, pak jsem fotku otočil a hleděl do očí Karolíně, představoval jsem si, jak jí to slušelo, když Neckářovi říkala o podpis a věnování, přemýšlel jsem, jestli ho musela moc přemlouvat, jestli mu o mně musela něco říct, aby věděl, komu se vlastně podepisuje, a představoval jsem si, kde asi seděla, co měla na sobě a jak se tvářila, když připisovala svůj vzkaz a autogram s tím nádherným přivlastňovacím zájmenem.</p>
			<p class="T2">Ovšem ani tato příjemná představa můj obličej nevyžehlila. Když jsem vstoupil do chaty a v hale znovu potkal paní Misařovou, téměř se mě polekala.</p>
			<p class="T2">„Nestalo se vám něco? Můžu vám nějak…?“</p>
			<p class="T2">Zavrtěl jsem hlavou.</p>
			<p class="T2">„Anebo možná…“ řekl jsem, „nemohla byste mi prosím tykat?“</p>
			<p class="T2">Počkal jsem, až se usměje a kývne.</p>
			<p class="T2">Dala si na čas, ale usmála se a kývla.</p>
			<p class="T3a">4</p>
			<p class="T1">Středa 15. 8. 1973</p>
			<p class="T1"><span class="italic _idGenCharOverride-2">Jiřka si šla po obědě lehnout, ale já jsem dostal chuť na kafe. Sešel jsem do červené jídelny, kdyby náhodou byla Hana v kuchyni. Potkal jsem ji v hale, měla na sobě teplákovou soupravu a tvářila se, jako že chce vyhrát olympiádu. Řekla mi, že závodí v orientačním běhu, a že i když teď pracuje na Karlově boudě, trénovat musí každé odpoledne. V kuchyni naštěstí ještě čekala paní kuchařka, než ji Franta naloží do gazu a odveze domů, takže jsem o kafe nepřišel. V červené jídelně seděl Toni se sklenkou červeného a četl tlustou knihu. Občas od ní zdvihl oči, až se mi zdálo, že čeká, jestli si přisednu.</span></p>
			<p class="T2"><span class="italic _idGenCharOverride-2">Přisedl bych si, ale nenapadl mě žádný způsob, jak navázat hovor.</span></p>
			<p class="T2"><span class="italic _idGenCharOverride-2">Po chvíli začal sám. „Was gibt es neues in Windschatten, Josef?“ oslovil mě tiše. Německy.</span></p>
			<p class="T2"><span class="italic _idGenCharOverride-2">Pokrčil jsem rameny.</span></p>
			<p class="T2"><span class="italic _idGenCharOverride-2">„Co je nové v Závětří?“ přeložil.</span></p>
			<p class="T2"><span class="italic _idGenCharOverride-2">„Však já rozumím,“ řekl jsem.</span></p>
			<p class="T2"><span class="italic _idGenCharOverride-2">Při poslední loňské debatě jsme seděli u stejného stolu. Nedokázal jsem tehdy na jeho vyprávění dobře reagovat. Neměl jsem na vybranou, říkal. To asi neměl. Po otci byl německým občanem. Otec učil na německém gymnáziu v Poříčí, jenže ho měli henleinovci na nějakém seznamu, a když u něho jednou našli nějaký protihitlerovský leták, zatkli ho a on skončil v koncentráku. Němec! Ale kdo ví, jestli je to pravda. Toni říkal, že do války nechtěl. Dejme tomu. Ale že by v osmatřicátém nenosil bílé podkolenky? Samozřejmě že nosil! Každý dnes bude říkat, že neměl s nacismem nic společného. Ale tehdy?</span></p>
			<p class="T2"><span class="italic _idGenCharOverride-2">Die Fahne hoch!</span></p>
			<p class="T2"><span class="italic _idGenCharOverride-2">Dobrý Němec mrtvý Němec, říkali jsme tehdy.</span></p>
			<p class="T2"><span class="italic _idGenCharOverride-2">Dětem bych nic z toho nedokázal vysvětlit. Ale ve mně je to pořád.</span></p>
			<p class="T2"><span class="italic _idGenCharOverride-2">„Káva je hotová!“ vytrhl mě skřehotavý hlas paní kuchařky. „Kam vám ji mám přinést?“ Stál jsem v pootevřených dveřích do kuchyně, ustoupil jsem, v jedné ruce nesla šálek, v druhé cukřenku.</span></p>
			<p class="T2"><span class="italic _idGenCharOverride-2">Na odpověď nepočkala a šálek i cukřenku mi postavila na stůl. Přímo proti Tonimu.</span></p>
			<p class="T2"><span class="italic _idGenCharOverride-2">„V Závětří nového?“ řekl jsem a posadil jsem se k němu. „Dohromady nic.“</span></p>
			<p class="T2"><span class="italic _idGenCharOverride-2">Přece to kafe nenechám vystydnout.</span></p>
			<p class="T2"><span class="italic _idGenCharOverride-2">„Hm,“ řekl. „Na ja.“</span></p>
			<p class="T2"><span class="italic _idGenCharOverride-2">Mlčeli jsme.</span></p>
			<p class="T2"><span class="italic _idGenCharOverride-2">„Někdy bych ti to chtěl vyprávět, Josef. Všechno.“</span></p>
			<p class="T2"><span class="italic _idGenCharOverride-2">Zavrtěl jsem hlavou.</span></p>
			<p class="T2"><span class="italic _idGenCharOverride-2">„Nechceš vědět, za co přesně mě vlastně nemáš rád?“</span></p>
			<p class="T2"><span class="italic _idGenCharOverride-2">„Není pravda, že tě nemám rád. Ale… nechci na tu dobu vzpomínat,“ řekl jsem.</span></p>
			<p class="T2"><span class="italic _idGenCharOverride-2">„Proč?“ zeptal se. „Ztratil jsi někoho ve válce?“</span></p>
			<p class="T2"><span class="italic _idGenCharOverride-2">Strýce. A pana profesora z gymnázia. Našeho třídního z primy a ze sekundy. Měl jsem ho rád.</span></p>
			<p class="T2"><span class="italic _idGenCharOverride-2">Já ztratil otce, řekl. Taky jsem ho měl rád. A ještě svou zem. Domov, víš? A taky…</span></p>
			<p class="T2"><span class="italic _idGenCharOverride-2">Jsi Němec, Toni. A vy Němci jste vraždili v Čechách, ne my Češi v Německu.</span></p>
			<p class="T2"><span class="italic _idGenCharOverride-2">Jsem Němec, Josef, ale nejsem nacista. Nebyli jsme všichni nacisti. Já jsem tvého strýce nezabil.</span></p>
			<p class="T2"><span class="italic _idGenCharOverride-2">Ale kdyby ti dali rozkaz, Toni, udělal bys to.</span></p>
			<p class="T2"><span class="italic _idGenCharOverride-2">Mlčel.</span></p>
			<p class="T2"><span class="italic _idGenCharOverride-2">Zabil jsi někdy někoho, Toni? napadlo mě.</span></p>
			<p class="T2"><span class="italic _idGenCharOverride-2">Díval se na mě, stále mlčel.</span></p>
			<p class="T2"><span class="italic _idGenCharOverride-2">Ptám se, zabils někdy někoho?</span></p>
			<p class="T2"><span class="italic _idGenCharOverride-2">Byl jsem na frontě, Josef. A díval se mi do očí.</span></p>
			<p class="T2"><span class="italic _idGenCharOverride-2">Čekal, až se zeptám. Napadlo mě, že bych si mohl odnést kávu do klubovny… Nebo do lehátka před chatu… Byl jsem ovšem příliš zvědavý.</span></p>
			<p class="T2"><span class="italic _idGenCharOverride-2">A kde jsi bojoval, Toni?</span></p>
			<p class="T2"><span class="italic _idGenCharOverride-2">Pomalu vzal ze stolu záložku a vložil ji do knihy. Potom knihu zavřel.</span></p>
			<p class="T2"><span class="italic _idGenCharOverride-2">Opravdu to chceš vědět, Josef?</span></p>
			<p class="T2"><span class="italic _idGenCharOverride-2">Mlčel jsem.</span></p>
			<p class="T2"><span class="italic _idGenCharOverride-2">Kývl. Nejdřív jsem byl nějaký čas ve výcviku, řekl. Potom v Norimberku, ve škole pro spojaře. A potom nás poslali na východní frontu. Jednadvacátá divize, pěší pluk v</span> <span class="italic _idGenCharOverride-2">Pripjaťských bažinách. Víš, kde to je? Hlídali jsme trať před partyzány… zima, mráz, sníh… To si nedovedeš představit. Spousta kluků zahynula. Některé zastřelili Rusové, jiné přejel vlak. Neslyšeli ho, byli v těch mrazech zabalení až po uši… Sázeli jsme se, kdo z nás přežije hodiny a kdo dny. Pořád jsem ty sázky vyhrával. A mrtví výhry vypláceli vším, co měli u</span> <span class="italic _idGenCharOverride-2">sebe… Trvalo to dlouho, Josef. Nekonečně dlouho! Pak Rusové prorazili frontu a vydali se na západ. To už bylo léto, krásné horké léto. Byli jsme mladí, nezkušení a špatně připravení. Skoro děti. Vytvořili z nás divizní rezervu, měli jsme se snažit Rusy zadržovat. Byl to úplný nesmysl, zadržet je nešlo. Jen si to představ, Josef! Nastoupili jsme do zákopu, rozednilo se, Rusové spustili z granátometů, padalo to přímo mezi nás, po dvaceti, třiceti metrech… To víš, že jsem střílel, to víš, že jsem házel granáty. Možná jsem někoho dostal, Josef, byla válka. Ale spíš ne. Stáli jsme proti strašlivé přesile, neměli jsme pořádnou techniku, poslali nás na smrt.</span></p>
			<p class="T2"><span class="italic _idGenCharOverride-2">Bylo to v poli, všude kolem vzrostlé obilí, pár se nás rozhodlo utéct, z dálky jsme viděli, jak Rusové vpadli do zákopu a ty chlapce, kteří ještě nebyli mrtví, pěkně jednoho po druhém dorazili. Potom se naštěstí na pár hodin zastavili. Získali jsme čas. Vběhli jsme do vesnice, do úplně opuštěné vesnice… v bojovém pásmu byly všechny vesnice opuštěné, víš? Hledali jsme nějaké jídlo, ale nic jsme nenašli. Utíkali jsme dál. V příšerném vedru jsme doběhli k řece a naskákali do ní. Jenže byla moc studená na naše rozpálená těla. Starší chlapi už se nevynořili.</span></p>
			<p class="T2"><span class="italic _idGenCharOverride-2">Do zákopu ráno nastoupilo šest set vojáků, Josef. Z řeky nás vyplavalo třináct.</span></p>
			<p class="T2"><span class="italic _idGenCharOverride-2">Zavrzalo křeslo, jak si Toni poposedl. Z chodby se ozvaly pendlovky. Jinak bylo úplné ticho.</span></p>
			<p class="T2"><span class="italic _idGenCharOverride-2">A kdy ses vrátil domů? řekl jsem.</span></p>
			<p class="T2"><span class="italic _idGenCharOverride-2">Brzy, odpověděl. Dokonce dřív, než válka skončila. V Poříčí byl lazaret.</span></p>
			<p class="T2"><span class="italic _idGenCharOverride-2">Byls raněný?</span></p>
			<p class="T2"><span class="italic _idGenCharOverride-2">Nic vážného. Ruka.</span></p>
			<p class="T2"><span class="italic _idGenCharOverride-2">Tos měl teda štěstí, Toni.</span></p>
			<p class="T2"><span class="italic _idGenCharOverride-2">To jsem měl, Josef. Že na to nepřišli.</span></p>
			<p class="T2"><span class="italic _idGenCharOverride-2">Na co?</span></p>
			<p class="T2"><span class="italic _idGenCharOverride-2">Postřelil jsem se sám, víš?</span></p>
			<p class="T2"><span class="italic _idGenCharOverride-2">Sám? Proč?</span></p>
			<p class="T2"><span class="italic _idGenCharOverride-2">Proč? Protože kromě toho jsem měl už jen dvě další možnosti. Smrt, nebo ruské zajetí. Co bys bral na mém místě ty?</span></p>
			<p class="T2"><span class="italic _idGenCharOverride-2">Víš, když jsem byl malý, chodíval k nám soused. Bojoval v první světové a dostal se z ní stejnou cestou. Dobře poslouchej, Josef, třeba se ti to někdy bude hodit. Musíš střílet přes chléb, víš? Přes pecen chleba. Ten totiž zachytí prach a oni tě tak snadno neusvědčí. A střílej do kosti. Když trefíš sval, to je pro felčary málo, za pár dnů jsi zpátky na frontě. Byl večer, leželi jsme v zákopu a měli jsme hlad. Pak přišla výzva dobrovolníkům, aby se vypravili pro menáž. Běžné riziko, Rusové občas vystřelili, občas po nás něco hodili. Šli jsme asi dva kilometry takovou zvlněnou krajinou, holé louky, místy smrčina, do deseti bandasek nám naložili jídlo a poslali nás zpět. Zase občas nějaká ta střela… nechal jsem kluky jít, jako že musím do lesíka, a tři střely jsem přidal.</span></p>
			<p class="T2"><span class="italic _idGenCharOverride-2">Tři?</span></p>
			<p class="T2"><span class="italic _idGenCharOverride-2">Muselo to vypadat, že střílím po nepříteli. Dvakrát jsem pálil do lesa, jednou do ruky.</span></p>
			<p class="T2"><span class="italic _idGenCharOverride-2">Jsi muzikant, Toni. Mohl ses nadosmrti zničit.</span></p>
			<p class="T2"><span class="italic _idGenCharOverride-2">Josef?! Copak jsem tehdy mohl myslet na něco takového? Chtěl jsem si zachránit život, nástroj mi byl ukradený! To „nadosmrti“, jak říkáš, bylo strašně blízko!</span></p>
			<p class="T2"><span class="italic _idGenCharOverride-2">Napil se.</span></p>
			<p class="T2"><span class="italic _idGenCharOverride-2">Nejdřív žádná bolest, víš? Pak slabé brnění, tři prsty jsem vůbec necítil. Vrátil jsem se k těm chlapům u vozu s jídlem. Hned jsem odevzdal zbraň, věděl jsem, že ji do pěti minut někdo ukradne a já se tak zbavím jediného důkazu. Odvezli mě pár kilometrů od fronty do lazaretu. Nebudu ti vyprávět, co jsem tam viděl… Přišel chirurg a pravil aha, průstřel, obvaz, dlaha, pryč! Naložili nás do vlaku, jeli jsme dlouho, to už mě ruka hodně bolela, přesto jsem několikrát usnul a několikrát jsem se probudil, a pořád jsme jeli, zase jsem usnul, potom mě probudili a řekli aussteigen… a já nevěřil svým očím… byl jsem doma… naložili nás na vozy a přivezli před školu… před naši školu… neuvěřitelná náhoda… říkal jsem si, že asi ještě spím a možná už napořád… že jestli tohle je smrt, tak je krásná… položili mě do postele, snažili se mě uspat, ale nešlo to, byl jsem zvyklý spát jen na zemi, postel byla měkká, pořád jsem se do ní propadal a budil se strachy… a strašně jsem při tom křičel, ostatní nemohli spát… a ráno přišla Christel, víš?… vypadala jako sestřička, a taky byla… skoro všechny holky z ročníku… od té chvíle jsem věděl, že mě má pámbu rád… ostatně pořád myslím, že mě má rád… Ležel jsem tam dva nebo tři týdny. Pak mi řekli, že se vrátím na frontu a budu bojovat až do konečného vítězství… Znovu jsem měl narukovat 20. listopadu, nikdy to datum nezapomenu. Rok? 1944, Josef. Ze špitálu jsem utekl patnáctého.</span></p>
			<p class="T2"><span class="italic _idGenCharOverride-2">Kam jsi šel, Toni?</span></p>
			<p class="T2"><span class="italic _idGenCharOverride-2">To jsem ti loni nevyprávěl? Taková kůlna tady tenkrát stála. Velká, a přitom útulná… Kdyby mě tu našli, postavili by mě ke zdi. A nejen mě. Možná i Christel… Určitě její matku… Anju… Christel měla sestru, víš? Mladší a stejně krásnou… Ale kdo ví, jestli mě vůbec hledali. Brzy měli jiné starosti… Už si v tu zimu náckové nepřijeli ani zalyžovat… Poříčí bylo do několika týdnů plné uprchlíků… Z Horního Slezska i odjinud… Všude byl strašný zmatek. Naštěstí. Vůdce padl, hned nato se vzdal i landrát, tak jsem šel domů… Myslel jsem, že je po všem… Chvíli jsem se bál, že mě sousedi oddělají jako zběha, ale oni už měli války taky plné zuby… a hlavně měli co dělat, aby uhájili svoje vlastní životy… Před vašimi, Josef. Před Čechy, víš? Němců už jsem se bát nemusel. Ale vašich! Věděl jsem, že mezi Němci nebudete dělat rozdíly. Že dopadneme všichni stejně. Náckové, nenáckové, všechno jedna pakáž.</span></p>
			<p class="T2"><span class="italic _idGenCharOverride-2">A viděl ses s ní ještě někdy?</span></p>
			<p class="T2"><span class="italic _idGenCharOverride-2">Podíval se někam za mě a slabě zavrtěl hlavou. Jako by nechtěl odpovědět.</span></p>
			<p class="T2"><span class="italic _idGenCharOverride-2">Pak odpověděl. Dlouho jsem nevěděl, kde skončila, řekl. Odjela s maminkou a</span> <span class="italic _idGenCharOverride-2">s</span> <span class="italic _idGenCharOverride-2">Anjou. Otec umřel už koncem války, když ho chtěli taky poslat na frontu. Srdeční příhoda, ještě ho stihli v Poříčí pohřbít. Každý jsme tenkrát museli jinam. Ani v Německu o nás moc nestáli, víš? Hledal jsem ji marně. Až asi po pěti letech jsem sehnal adresu kamsi ke Stuttgartu. Odepsala mi maminka. Christel umřela jenom pár měsíců po vyhnání. Byla nemocná. Víc se prosím neptej.</span></p>
			<p class="T2"><span class="italic _idGenCharOverride-2">Zavrtěl jsem hlavou, jako že nebudu.</span></p>
			<p class="T2"><span class="italic _idGenCharOverride-2">Ani svíčku tady za ni nemůžu zapálit, řekl.</span></p>
			<p class="T2"><span class="italic _idGenCharOverride-2">Proč, Toni?</span></p>
			<p class="T2"><span class="italic _idGenCharOverride-2">Proč? Dřevo moc rychle hoří, víš? Copak jsi neviděl, jak to dopadlo s Klínovkou?</span></p>
			<p class="T2"><span class="italic _idGenCharOverride-2">Vůbec se neusmál.</span></p>
			<p class="T3a">5</p>
			<p class="T1">Dům uprostřed Pekařské ulice. Jednou jsme tu byli na návštěvě s rodiči i s bráchou. Mnohokrát jsem jel od té doby tramvají okolo, ale nikdy jsem nevystoupil a podruhé jsem do domu nevešel. Až dnes.</p>
			<p class="T2">Staré Závětří, dva a půl roku po převratu stále vypadá jako staré. Domovní dveře nejsou zamčené. Za nimi prach a špína, jako by tu pracovali zedníci, ale nikde žádná rozdělaná práce. Spousta výklenků a chodbiček, které vedou někam za roh, možná i za dva, ale jestli tady mají výtah, tak si ho před návštěvníky dobře schovali. Hledat jsem se neodvážil. Vypínačů všude plno, chodbu nerozsvítil žádný. V přízemí Kratochvíl, Bednář, v prvním patře Hradecký a Štěpán, ve druhém patře Příleský a on.</p>
			<p class="T2">Otevřela mi ještě dřív, než jsem zazvonil. Možná mě vyhlížela.</p>
			<p class="T2">Vstoupil jsem, odložil bundu a boty. Starý, velký a vzdušný byt, ale moc to v něm nevonělo. Pokoj s velikým křídlem jsem si po těch dvaceti letech vybavil. Posadil jsem se. Dáš si kávu, Pavle? Ne, děkuji. Ani čaj? Ne. Mluvila tiše. Chtěla jsem tě poprosit… O tom Kalvodovi před Milanem nemluv. To je pro něho… On ví, že tehdy udělal chybu, že mu měl věřit. Když o tom začneš, zatvrdí se a už ti nic neřekne, víš?</p>
			<p class="T2">Nerad jsem kývl.</p>
			<p class="T2">Odešla, vrátili se oba.</p>
			<p class="T2">Navzdory věku stále ne šedivý, jen prošedivělý. Ovšem nejen vlasy. Taky pleť a oděv. Prošedivělé kalhoty na prošedivělých kšandách, flanelová košile neurčité barvy, kdysi možná modrá, dnes už skoro šedá. Kdo ví, co vidí přes zašedlá skla svých šedivých brýlí.</p>
			<p class="T2">„Vítám vás,“ řekl. „Dana měla pravdu. Určitě bych vás nepoznal.“</p>
			<p class="T2">Zarazil jsem se. Větu „Klidně mi tykejte, pane Knote“ nejspíš vyslovit nedokážu.</p>
			<p class="T2">Možná na ni čeká.</p>
			<p class="T2">Podal mi ruku. Tohle odmítnout nešlo.</p>
			<p class="T2">„Tak jaké máte úmysly?“ zeptal se.</p>
			<p class="T2">Dobrá otázka. Vím to?</p>
			<p class="T2">„Úmysly…“ řekl jsem.</p>
			<p class="T2">„Pavel by chtěl napsat článek, Milane. Víš? Jak to tehdy bylo doopravdy.“</p>
			<p class="T2">„Nejdřív bych spíš…“</p>
			<p class="T2">„Nechci, aby se o mně zase psalo v novinách.“</p>
			<p class="T2">„Pavel pracuje ve Svobodkách. A má tam významné slovo! Mohl by tě očistit!“</p>
			<p class="T2">„Já tam nemám tak…“</p>
			<p class="T2">„Říkám, že nechci, aby se o mně zase psalo. A už vůbec ne ve Svobodkách, tam to všechno začalo.“ Pomalu se ke mně otočil. „Jestli chcete vědět, jak to tehdy bylo doopravdy, tak vám to řeknu. Ale jen proto, abyste to mohl vyřídit doma. Že se mnou přestane mluvit i váš otec, to jsem nečekal. To mě zranilo nejvíc.“ Silný, nekompromisní hlas, ve kterém najednou škytlo nekontrolované dojetí.</p>
			<p class="T2">Paní Knotová vzdychla.</p>
			<p class="T2">„To bude nedorozumění, táta vás hájí,“ zalhal jsem, ale jemně a tiše.</p>
			<p class="T2">„Tak proč mě nechce k telefonu?“</p>
			<p class="T2">„Někdy dýchá tak špatně, že vůbec nemůže mluvit. Říkal mi, že ničemu z toho, co psaly noviny, nevěří.“</p>
			<p class="T2">„Aha,“ řekl a myslel si své.</p>
			<p class="T2">„Táta ovšem neviděl…“</p>
			<p class="T2">„Co neviděl?“</p>
			<p class="T2">Nadechl jsem se. Příliš brzo jsme doputovali k jádru problému. „Neviděl žádný z těch dokumentů, ke kterým se dostal kolega Drahovzal.“</p>
			<p class="T2">Nerozčílil se. „Vy jste je viděl, předpokládám.“</p>
			<p class="T2">Kývl jsem hlavou. „Některé.“</p>
			<p class="T2">„Neměl jsem na vybranou,“ pravil věcně.</p>
			<p class="T2">Díval se na mě. Pokrčil jsem rameny. Díval se dál.</p>
			<p class="T2">„Kdy?“ řekl jsem.</p>
			<p class="T2">„Nikdy,“ řekl.</p>
			<p class="T2">A znovu mlčel.</p>
			<p class="T2">Napadlo mě, že očistit pana Knota chce ze všech přítomných jen paní Knotová.</p>
			<p class="T2">„Chtěl bych vědět, jak to bylo kolem zatčení pana Borovičky,“ řekl jsem.</p>
			<p class="T2">„To má být ten chlap, kterého jsem předal estébákům, a pak jsem v klidu pokračoval v rekreaci, jak napsal ten pitomec v Mladé frontě?“</p>
			<p class="T2">„Copak si ho nepamatujete?“ Že by mi chtěl Borowitschku zapřít?</p>
			<p class="T2">Skoro jsem ho pobavil. „Samozřejmě si Toniho pamatuju, vždyť jsme byli přátelé. Ale u toho zatýkání jsem tenkrát na Sněžce nebyl. Ono to bylo celé trošku jinak, než psal ten váš… kolega…“</p>
			<p class="T2">„Jinak? Jak?“</p>
			<p class="T2">Chvíli přemýšlel. „Ale jen pro vaše uši. Do novin ani čárku. Obhájit se nedokážu. Můžu jenom doufat, že se na to časem zapomene. Nebo aspoň pozapomene…“</p>
			<p class="T2">„Dobře. Pokud na tom budete trvat, tak vám to slíbím.“</p>
			<p class="T2">„Slíbit nestačí. Ještě je třeba dodržet.“</p>
			<p class="T2">Přešel jsem to.</p>
			<p class="T2">„Toni nechtěl organizovat žádný odboj. Chtěl, aby ve východním Německu, v Polsku a u nás vznikly takové kroužky…“</p>
			<p class="T2">„Kroužky?“</p>
			<p class="T2">„Takové skupiny… intelektuálů… Lidí od umění. Od kultury. Měly být vzájemně v kontaktu, neměly vykonávat žádnou politickou práci. Neměly provokovat. Jen měly být připraveny na vhodnou chvíli.“</p>
			<p class="T2">„Vhodnou chvíli k čemu?“</p>
			<p class="T2">„K převzetí takové… řekněme intelektuální správy země.“</p>
			<p class="T2">„Nebylo to naivní?“</p>
			<p class="T2">„Z dnešního pohledu asi ano. Ale tehdy ještě nebyla ani Charta. Nebylo nic. Jen tenhle pokus o jakési… o jakési lépe připravené Občanské fórum…“ Zasmál se poněkud zpupně. Nemístně zpupně. „Ovšem pokus okamžitě zmařený.“</p>
			<p class="T2">„Pana Borovičku zatkli za pokus o vytvoření intelektuálního kroužku?“</p>
			<p class="T2">„Chcete se mu za to vysmívat?“</p>
			<p class="T2">„To rozhodně ne. Jen nevím, k čemu takový intelektuální kroužek potřeboval vysílačku.“</p>
			<p class="T2">Zamyslel se. Jako. „O vysílačce se ovšem v článku toho vašeho kolegy nepíše. Takže otec o ní taky věděl?“</p>
			<p class="T2">„Ano. Říkal, že pan Borovička nebyl příliš opatrný.“</p>
			<p class="T2">„No… To nebyl,“ zasáhla paní Knotová.</p>
			<p class="T2">„A proč ji měl? K čemu ji chtěl použít?“</p>
			<p class="T2">„Použil ji. On byl, jak se říká, radioamatér. A tvrdil, že ví, jak se nenechat chytit. Ovšem…“</p>
			<p class="T2">„Ale k čemu ji potřeboval? Co s ní dělal?“</p>
			<p class="T2">„Navazoval spojení s Polskem.“</p>
			<p class="T2">„Cože? Spojení s Polskem? To vám nepřipadalo šílené? Nebo aspoň riskantní?“</p>
			<p class="T2">„Byl to kamarád. Neměl jsem na vybranou.“</p>
			<p class="T2">Ano, to už tu bylo.</p>
			<p class="T2">Nevěděl jsem, co říct. Kdybych byl v Knotově situaci, kdybych měl za sebou výslechy a trestní stíhání, přidal bych se k takovému nesmyslu?</p>
			<p class="T2">Nebo mi lže?</p>
			<p class="T2">Moje mlčení si vysvětlil správně.</p>
			<p class="T2">„Ta vysílačka byla jeho jediný omyl. A bohužel i můj. Zato velký. Podle ní si Toniho našli. Tedy pokud přistoupíte na mé tvrzení, že jsem ho neudal já. A jestli si říkáte, že jsem byl hlupák, že jsem do toho šel, tak nezapomeňte, že až do Toniho zatčení to nebyla politická akce. Možná jsem byl naivní, ale největší riziko jsem tehdy viděl v tom, že Toni jako Němec neměl co dělat na té česko-polské cestě. Tam Němci nesměli a možná dodnes nesmějí. Toni sice mluvil perfektně česky, ale přízvuk měl přece jenom zřetelný… Nebo kdyby ho náhodou legitimovali… Tam ho skutečně mohli sbalit. Nebo aspoň pokutovat a vykázat, jak tenkrát říkali. Poslechl mě a nešel po ní. Proto jsem taky nebyl přímo u jeho zatčení.“</p>
			<p class="T2">„Jak to tedy bylo?“</p>
			<p class="T2">„Toni odjel autem do Pece. Vystál frontu na lanovku a sejít jsme se měli v jednu hodinu přímo na Sněžce. My jsme šli pěšky.“</p>
			<p class="T2">„My?“</p>
			<p class="T2">„My s Danou.“</p>
			<p class="T2">„Ještě někdo,“ řekl jsem. „Určitě ještě někdo.“</p>
			<p class="T2">Mlčel.</p>
			<p class="T2">„Můj otec?“ Vyslovil jsem to nerad, ale chtěl jsem vědět.</p>
			<p class="T2">„Ne. Josef tam s námi nebyl.“</p>
			<p class="T2">„To jsem rád. Ale někdo další tam být musel. Kdo? Pan Procházka? Pan Faško? Šnajdr? Nebo snad pan Kroupa?“ Nebo že by agent Starý byla paní Knotová? <span class="italic _idGenCharOverride-2">Knotova stará?</span> Nebo třeba maminka Aleše Buřivala? <span class="italic _idGenCharOverride-2">Komická stará</span>, jak říkával táta?</p>
			<p class="T2">Málem jsem se tomu začal smát.</p>
			<p class="T2">„Myslíš si, že když jsem Toniho neudal já, musel to udělat někdo jiný, kdo byl s námi tehdy na chatě, že?“</p>
			<p class="T2">Už mi tykal.</p>
			<p class="T2">„To nevím, ale někdo třetí tam byl. To je z těch estébáckých dokumentů jasné. Ale prozatím znám jen krycí jméno.“</p>
			<p class="T2">„A to zní?“</p>
			<p class="T2">Zavrtěl jsem hlavou.</p>
			<p class="T2">„Krycí jména dávali i sledovaným,“ řekl.</p>
			<p class="T2">Znovu jsem zavrtěl hlavou.</p>
			<p class="T2">Nenaléhal. „Faško s námi nešel. To je fajn chlap, ale takový… upovídaný. Ten do věci myslím vůbec nebyl zasvěcen.“</p>
			<p class="T2">„Proč? Vždyť to nebylo nic politického!“</p>
			<p class="T2">Mlčel. Dal jsem mu čas.</p>
			<p class="T2">„Byl tam s námi Mirek Šnajdr. Ale na něm už si nic nevezmeš.“</p>
			<p class="T2">„Jak to?“</p>
			<p class="T2">„Umřel v devětaosmdesátým na jaře. Převratu se nedožil. To nevíš?“</p>
			<p class="T2">„Ne. Co se mu stalo?“</p>
			<p class="T2">„No… V podstatě se upil.“</p>
			<p class="T2">„A proč nešel táta? Proto, že to <span class="italic _idGenCharOverride-2">bylo</span> něco politického?“</p>
			<p class="T2">„Nechtěl. Možná se bál.“</p>
			<p class="T2">„Čeho? Zatčení?“</p>
			<p class="T2">Nadechl se. „Tvůj otec nikdy neměl Toniho za opravdového přítele. Nejdřív mu vůbec nevěřil. Byl si jist, že kdo žije ve východním Německu, musí být komunista, a navíc okupant. Chvíli to trvalo, než se aspoň trochu sblížili, ale pak zase…“</p>
			<p class="T2">„Co?“</p>
			<p class="T2">Mlčel, hledal přesná slova. „Pak se nějak nemohl vyrovnat s Toniho minulostí…“</p>
			<p class="T2">„Hm…“ Rozhodl jsem se udeřit přímo.</p>
			<p class="T2">„Pane Knote… Kdy vy jste se vlastně s panem Borovičkou seznámil?“</p>
			<p class="T2">Z míry jsem ho nevyvedl. „Když přijel na Karlovku. Možná v pětašedesátém? Nebo o rok později? To už nevím. Proč?“</p>
			<p class="T2">„On se narodil v Poříčí. A do Krkonoš jezdil vlastně jako domů. Věděl jste to?“</p>
			<p class="T2">„Samozřejmě. No a? Máš stejné předsudky jako tvůj otec?“</p>
			<p class="T2">„A vy jste se narodil kde? Nechodil jste náhodou s panem Borovičkou do školy?“</p>
			<p class="T2">Rozesmál se podivnou směsí upřímného smíchu a ryzího jedu. „Tos taky našel v těch dokumentech?“ Otočil se k manželce. „Tak aspoň vidíš, Dano, co se tam píše za pitomosti.“</p>
			<p class="T2">Kupodivu vypadal, že se mu ulevilo. Nedokázal jsem se rychle rozhodnout, jestli mu mám přiznat, že jsem necitoval estébácké papíry. Že jsem si jen dovolil vlastní dedukci.</p>
			<p class="T2">„Jsem od Prostějova, Pavle. Nikdy jsem nežil jinde. Jen tam a v Závětří. Teď zvažujeme, že bychom se odstěhovali do Prahy… ale rozhodnutí ještě nejsme. Zkrátka s Tonim jsem se seznámil tak, jak ti říkám. Stejně, jako se s ním seznámil o pár let později tvůj otec.“</p>
			<p class="T2">„A vy něco víte o té jeho… minulosti? On sloužil ve wehrmachtu, ne?“</p>
			<p class="T2">„Takže ti to Josef řekl.“</p>
			<p class="T2">„Něco naznačil.“</p>
			<p class="T2">„Podívej, Pavle…,“ začal pedagogicky. „Když zkoumáš nějakou… nějakou historickou záležitost, nesmíš se na ni dívat dnešníma očima. Pokud to tak budeš dělat, nikdy ji nepochopíš. Nikdy nepochopíš, proč lidi ve čtyřicátých anebo v padesátých letech jednali tak, jak jednali. A budou-li tak k dějinám přistupovat tvoje děti, tak zase nikdy nepochopí, proč jste v listopadu začínali s nějakou stávkou. Toni byl zkrátka po matce Čech a po otci Němec. V tom kraji, kam jsi tak rád jezdil na prázdniny, bys před válkou mnoho Čechů nepotkal, a když, tak právě takových poločechů ve smíšených manželstvích. Kdyby ses podíval do tehdejších turistických průvodců, jako jsem to kdysi udělal já, našel bys možná jediný český hotel v celé Lhotce. A v Poříčí to nebylo o nic lepší. Ve Lhotce žilo ve dvacátých letech možná patnáct nebo dvacet Čechů. Když tam s velkou slávou otevřeli českou školu, musel pan řídící chodit po chalupách a uplácet rodiče, aby své děti přihlásili právě k němu. Často uspěl, ale jen proto, že to nebyl příliš bohatý kraj. Takže tam do české školy chodily některé české děti a všechny německé chudé, chápeš? A pak, to ještě Hitler nebyl u moci ani v Německu, vyhlásily úřady sčítání lidu. Někdo si napsal národnost německou, někdo českou, a nikdo nevěděl, jak zásadní a důležitý tenhle zápis jednou bude.“</p>
			<p class="T2">„Proč? Němci mohli po Mnichovu zůstat a Češi museli pryč?“</p>
			<p class="T2">„Pokud vím, tak nikdo pryč nemusel. Odcházeli úředníci. Policajti. Pošťáci. Učitelé. Ale kdo se neživil ve státních službách, ten mohl zůstat. Jiná věc je, že většina Němců byla naprosto zfanatizovaná a našim lidem šlo bez legrace o život. Proto utíkali. Zůstali jen ti, kteří žili v českých vesnicích, anebo ti, kteří nechtěli nechat Němcům majetek. Když měli štěstí, tak válku přežili.“</p>
			<p class="T2">„Tak proč bylo to sčítání tak důležité?“</p>
			<p class="T2">„Protože kdo napsal národnost německou a byl chlap ve správném věku, toho dřív nebo později poslali na frontu. Sám jsem měl příbuzné, zůstali v Opavě, takže v rajchu. Ale už někdy v tom roce třicet si napsali českou národnost, a do války je nikdo neposlal. Byly samozřejmě výjimky, ale to není Toniho případ. Toni byl pro Němce Němec, takže jednoho dne narukoval, a vůbec se ho neptali, jestli chce.“</p>
			<p class="T2">„A nechtěl?“</p>
			<p class="T2">„Nechtěl. Nebyl nácek. Nepřemýšlel jako übermensch.“</p>
			<p class="T2">„Jak to víte, když jste ho tehdy neznal?“ napadlo mě.</p>
			<p class="T2">„Zrovna tohle u Němce poznáš, chlapče. Dodneška! Stejně jako u Rusa. Takové to imperiální uvažování… A vůbec nejde o to, kdo kdy byl nacista, komunista nebo disident. Podívej se na Solženicyna… To je národní mentalita, kterou Toni určitě netrpěl. Jenže je těžké vzepřít se rozkazu. Dokázal jsi někdy neposlechnout toho největšího pitomce na vojenské katedře? Nedokázal, viď? Nedostal bys zápočet. Toni žil v jiné době. Kdepak zápočet, chlapče. Jeho by postavili ke zdi, víš? A byl tehdy ještě mladší, než ty jsi teď. Tak ho nesuď. Kromě toho měl na Karlovce holku, a od té se mu nechtělo určitě.“</p>
			<p class="T2">„Na Karlovce? Holku?“</p>
			<p class="T2">Jako by se ušklíbl. „Jestli ti otec řekl o té vysílačce, pak nevím, proč ti neřekl tohle.“</p>
			<p class="T2">„Neřekl.“</p>
			<p class="T2">„Byla to jeho spolužačka z gymnázia. Prý velká láska. Vnučka jakéhosi Němce, který nechal tu chatu postavit. Tehdy se ovšem jmenovala Karlbaude. A vypadala jinak, ta dnešní je přestavěná do výšky i do šířky.“</p>
			<p class="T2">„A to víte jak?“</p>
			<p class="T2">„Protože jsem ji pomáhal stavět. Začátkem padesátých let jsme tam byli dvakrát na brigádě. Dvoje prázdniny. Spousta študáků ze všech uměleckých škol. Krásné prázdniny.“</p>
			<p class="T2">„Táta taky?“</p>
			<p class="T2">„Ne,“ usmál se. „Tvůj otec s námi tehdy nebudoval. Taky na to málem doplatil.“</p>
			<p class="T2">Aha. Teď přijde promluva o zásluhách.</p>
			<p class="T2">Nepřišla.</p>
			<p class="T2">„Toniho maminka nemusela do odsunu. Byla přece Češka. Ale Toni musel. Nejdřív mu sice vystavili průkaz antifašisty…“</p>
			<p class="T2">„Cože? Průkaz antifašisty?“</p>
			<p class="T2">Kývl. „To byl tehdy takový doklad. Dostal ho jako syn popraveného odbojáře. Ale pak mu ho zase sebrali, když zjistili, že byl na frontě. Snažil se jim vysvětlit, že z armády zběhl a že se až do konce války skrýval v nějaké kůlně kousek od Karlovky. Jenže mu nevěřili, dosvědčit mu to totiž mohli jenom Němci a jejich slovo nemělo žádnou váhu. A Toni se prý ani moc nesnažil. Všichni jeho známí čekali na odsun. I ta holka z Karlovky. <span class="italic _idGenCharOverride-2">Hlavně</span> ta holka z Karlovky. Víš, na Karlovce měli štěstí, přežili to. Na Klínovce prý tenkrát partyzáni boudaře rovnou zastřelili. Přímo před chalupou, bez soudu.“</p>
			<p class="T2">„Partyzáni?“</p>
			<p class="T2">„Říkalo se to.“</p>
			<p class="T2">„A pan Borovička?“</p>
			<p class="T2">„Tonimu se dostalo té výsady, že ho odsunuli do ruské zóny. Někdo si pamatoval jeho otce prý ještě z gymnázia, snad dokonce nějaký jeho student, tak to Tonimu takhle zařídil. Možná to myslel dobře. Toni to chtěl změnit, dokud byl ještě čas, ale nikdo se s ním nebavil. Takže odjel, zatímco ta jeho slečna z Karlovky pořád ještě čekala v Poříčí, kdy a do kterého vlaku strčí její rodinu. A dopadlo to s ní špatně. Někde v polích cestou do Německa přepadli vlak jacísi…“</p>
			<p class="T2">„Partyzáni?“</p>
			<p class="T2">„Rozhořčení občané,“ řekl kysele. „Okradli je, zbili, holky znásilnili… a mělo to strašnej konec, víš? Otěhotněla, a potom, už v Německu, zemřela při potratu… byl by to v těch podmínkách zázrak, kdyby to dopadlo jinak… i ona byla mladší, než ty jsi teď… a Toni tohle vůbec nevěděl, snažil se ji najít, ale v Německu po válce to nešlo tak snadno… až někdy po letech mu to napsala její matka.“</p>
			<p class="T2">Bylo ticho. Paní Knotová přinesla čaj, který si nikdo neobjednal.</p>
			<p class="T2">„Víte, co nedokážu pochopit?“ řekl jsem polohlasem. „Jak jste mohl tenkrát vůbec vlézt do partaje, když se na to všechno díváte takhle?“</p>
			<p class="T2">„Jak jsem mohl…“ pokrčil rameny. „Taky jsem o tom mockrát přemýšlel… Po válce byli jediní, kteří vypadali, jako že vědí, co chtějí. To jen já jsem nevěděl, co chtějí. Hodně věcí jsem nevěděl. Uvěřil jsem jim. Pochop… Ona ta hlavní myšlenka… té sociální spravedlnosti… Jenže se toho chytli darebáci. To se v dějinách stalo mnohokrát… A určitě ještě mnohokrát stane… No… A pak už jsem se bál. Dlouho jsem si nechtěl připustit, že jsem se rozhodl špatně. Dlouho jsem si nedokázal přiznat, že svět, který vybudovali, je jiný, než jsem si přál já. Jeli jsme v rychlíku. Kdybych vyskočil, zabiju se. Občas jsem zkoušel sypat písek pod kola. Otec by si možná vzpomněl, kdyby chtěl. Pak přišel Dubček, spousta naděje všude kolem… A taky mi pomohl právě Toni. Zbavil mě předsudků. Došlo mi, že dějinám porozumíš, jen když porozumíš konkrétním lidským osudům, Pavle.“</p>
			<p class="T2">„Sladíš?“ zeptala se tiše paní Knotová.</p>
			<p class="T2">„Někdy jo,“ řekl jsem.</p>
			<p class="T2">Nasypal jsem lžičku cukru do čaje, dlouho jsem míchal a pozoroval, jak se krystalky jeden po druhém rozpouštějí. Některým se nechtělo.</p>
			<p class="T2">Pak jsem si vzpomněl: „A jak to teda bylo na té Sněžce?“</p>
			<p class="T2">I on se napil čaje.</p>
			<p class="T2">„Nijak.“</p>
			<p class="T2">„Jak nijak?“</p>
			<p class="T2">„Prostě jsme to s Danou a s Mirkem nestihli. Nejdřív fronta u lanovky na Pláně, pak krnapák u zkratky ke Klínovce, museli jsme jít po značce, to jsou hned tři kilometry navíc, bylo strašné vedro, na Výrovce jsme se museli zastavit a dát si pivo…“</p>
			<p class="T2">„Proč jste nejeli autem s panem Borovičkou?“</p>
			<p class="T2">Zaskočil jsem ho. „To už nevím…“ řekl nepřesvědčivě. „Možná kvůli frontě na lanovku… Ta bývala v Peci obrovská, na několik hodin… A kromě toho jsem měl rád tu cestu od Plání na Výrovku… Jenže kvůli tomu vedru jsme v jednu hodinu nebyli ještě ani u Obří, pak jsme půl hodiny šplhali nahoru… a Toni nikde. Prostě tam nebyl. Nejdřív jsme mysleli, že je v Peci fronta u lanovky, zeptali jsme se kohosi, ale prý už nebyla… Čekali jsme, protože Toni nás měl potom odvézt z Pece zpátky na Karlovku, ale moc dlouho jsme čekat nemohli… celých deset kilometrů ze Sněžky na Špindlerovku jsme skoro utíkali, a stejně jsme ten poslední autobus nestihli, museli jsme dolů pěšky. Mirek naštěstí znal takovou zkratku, takže jsme nemuseli po silnici… na chatě už netrpělivě čekali, Franta nás dal málem hledat… a Toniho pak skutečně hledat nechal… musel… a všechno se to dozvěděl už druhý den ráno, protože měl na Horské službě kamaráda, a ten mu volal, že dostal příkazem odvolat poplach… Ilse měla druhé klíčky od auta, Franta s ní jel do Pece, jenže auto na žádném parkovišti nenašli, asi ho estébáci zabavili… Ilse se naštěstí dovolala domů bratrovi, a když jí policajti řekli, že Toniho sice hned tak nepustí, ale ona že si může dělat, co chce, domluvila se s bratrem, kde ji bude čekat… a odjely s Týnou autobusem, Franta jim zjistil spojení až do Děčína…“</p>
			<p class="T2">„V tom záznamu, který si pořídili policajti, se ale píše o vás. Že jste u toho na Sněžce byl.“</p>
			<p class="T2">Zavrtěl hlavou. Pomalu. „Prostě nebyl. Dozvěděl jsem se to všechno až ráno od Františka a moc jsme to po chatě nešířili. Kristině jsme řekli, že se tatínek připletl do nějakého neštěstí, že musel do špitálu, a jakmile to půjde, tak ho převezou do Drážďan.“</p>
			<p class="T2">„Ale…“</p>
			<p class="T2">„Ještě než se Ilse a Franta vrátili z Pece, přijeli na Karlovku tajní.“</p>
			<p class="T2">„O tom mi táta nic neříkal.“</p>
			<p class="T2">„Táta ležel a spal. Ani k obědu nepřišel. Byl tehdy marod, ostatně ty taky, jestli si dobře vzpomínám. Půlku chaty sklátila nějaká viróza, vysoké horečky a tak. A druhá půlka byla na túře. Policajti jednali jen s Hanou. A dlouho se nezdrželi. Prohlídli Borovičkův pokoj, ale nic v něm nenašli…“</p>
			<p class="T2">„Jak to víte?“</p>
			<p class="T2">„Protože <span class="italic _idGenCharOverride-2">nemohli</span> nic najít. Týna mi naštěstí včas půjčila klíč. Všechny jeho papíry a diáře jsem odnesl.“</p>
			<p class="T2">„Aha. A tu vysílačku měl pan Borovička na Sněžce u sebe, nebo zůstala v pokoji?“</p>
			<p class="T2">„No právě… Tu pitomou vysílačku jsem vynést nestihl. Toni ji nechal doma, na Sněžce ji nepotřeboval, všechno už bylo přece domluveno. Nejdřív jsem ji schoval k nám do pokoje, ale hned mi došlo, že tak do toho akorát namočím sám sebe. Pak mě napadlo, že ji schovám někde v lese, ale nedostal jsem se s ní ani z chaty… hned na schodech mi ji sebral ten můj estébák… představ si… byl schovanej ve dveřích od záchodu… Sebral mi ji i s pouzdrem od Toniho violy.“</p>
			<p class="T2">„<span class="italic _idGenCharOverride-2">Váš</span> estébák?“</p>
			<p class="T2">„No jasně! Můj! Ale asi nejen můj, asi i Toniho. Jenže to jsem tenkrát nevěděl. Copak si ho nepamatuješ? Vousy, pleš, úzký brejle… Určitě si ho vybavíš… A ta vysílačka… Jestli měli estébáci nějaký muzeum, tak ji tam najdeš. Ani jsem se s ním o ni tenkrát netahal… to by nemělo žádný smysl. Kromě toho jsem pochopil, že spadla klec a že bude zle. Se mnou že bude zle, chápeš? A taky bylo…“</p>
			<p class="T2">„Řekl jste to tátovi?“</p>
			<p class="T2">„Řekl. Ale až později.“</p>
			<p class="T2">„Hm…“ odkašlal jsem si. „A co bylo dál?“</p>
			<p class="T2">„Odpoledne přijeli jiní, od Hany si vyžádali seznam hostů, Ilse odvezli do Poříčí k výslechu, ale naštěstí ji brzy pustili. Ona o tom všem dohromady nic nevěděla…“</p>
			<p class="T2">„A vás se ti policajti na něco ptali?“</p>
			<p class="T2">„Ne. Nikoho se na nic neptali… Jenže potom… Vrátil jsem se do Závětří, pár dnů jsem normálně chodil do práce… Přijeli si pro mě přímo do Dlažby. Pěkně brzo ráno, po směně. A věděli úplně všecko… teda skoro všecko… Zadrželi mě… prý na osmačtyřicet hodin… řvali na mě, že tentokrát už do kriminálu opravdu půjdu a že to místo na vrátnici můžu přepustit Daně, protože manželka takového živla, jako jsem já, nemůže v socialistické společnosti učit ani na lidušce… na tu vysílačku se mě taky ptali… říkal jsem jim, že ji přece odnesl jeden od nich, ale řvali na mě, že lžu, a nejmíň hodinu pořád dokola opakovali Tak kde skončila ta vysílačka, Knote, my máme čas, móře času… jako bych ho slyšel, hajzla, móóře času… vidíš, a sami v tom měli bordel… velikej bordel… a pak věř nějakým jejich archivům… pustili mě po pěti dnech… podepsal jsem jim, že až se dozvím o nějakém trestném činu, tak jim ho ohlásím…“</p>
			<p class="T2">„A pak jste varoval naše, aby před vámi o ničem nemluvili?“</p>
			<p class="T2">Chvíli se tvářil nechápavě, pak zareagoval. „Kdepak, to bylo později. Mnohem později! Až po Chartě. Po Chartě totiž přituhlo. Nutili mě, abych ji podepsal…“</p>
			<p class="T2">„Chartisti vás nutili?“</p>
			<p class="T2">„Chartisti? Kdepak! Estébáci!“</p>
			<p class="T2">„Estébáci vás nutili, abyste podepsal Chartu?“</p>
			<p class="T2">Zase si ze mě dělá srandu?</p>
			<p class="T2">„Samozřejmě, čemu se divíš? Chtěli mít v tom prostředí své lidi, co na tom nechápeš? Kdybych podepsal Chartu, měl bych pro ně daleko větší cenu. Nebo si aspoň mysleli, že bych měl lepší přístup mezi ostatní… Hajzlové… To byly nejhorší roky, Pavle. To si vůbec neumíš představit. A tvůj otec se chtěl pořád scházet a diskutovat. Naznačoval jsem mu, jak jsem uměl, že to nejde… Nevěděl jsem, koho na mě nasadili, kdo z mých přátel mě má hlídat. Oni si nás totiž takhle jistili, víš? Udělali z tebe spolupracovníka, a hned na tebe nasadili jiného spolupracovníka, aby měli kontrolu, jestli opravdu spolupracuješ. Někdy jsem to poznal, akorát s tím Kalvodou jsem se spletl… To je šílené… Všechno je to šílené… Ale tvůj táta byl strašně nechápavý. Dokonce mě napadlo, že na mě chtějí nasadit právě jeho. Dana tomu naštěstí nevěřila a poslala mě za Jiřinou… za maminkou… ať jí to všechno řeknu… Ani jsem nemusel moc mluvit, došlo jí to hned. Ženské jsou důvtipnější… Pak jsme se s Danou rozhodli, že už nebudeme jezdit na Karlovku, abychom nikoho neohrožovali… i když jsme měli tu dohodu… Až potom jednou volala paní Kroupová, že Yvetka by se ráda zase potkala s tebou a s ostatními dětmi, ale že není, kdo by s ní jel… kolem mě se to mezitím trošku uklidnilo… to už byl myslím rok osmdesát… tak jsme se na Karlovku vrátili…</p>
			<p class="T2">„A jak to bylo s Borovičkou potom? Víte o něm něco?“</p>
			<p class="T2">„Nevím. Neměl jsem pas, nikam mě nepouštěli. Ani na východ. Toniho adresu jsem znal, ale… Nenapsal jsem mu. Nejspíš ho zavřeli, tam to bylo tehdy snad ještě horší než u nás…“</p>
			<p class="T2">„Ale teď už jsou tři roky po převratu…?“</p>
			<p class="T2">„A co mám dělat? Mám jet do Drážďan? Jen tak naslepo? A jestli Toni vůbec ještě žije, tak co mu mám říct? V novinách o mně píšou, že jsem tě udal, ale není to pravda, věř mi?“</p>
			<p class="T2">Dopil jsem čaj, ptát jsem se už nechtěl na nic. Zvedl jsem se.</p>
			<p class="T2">Vstal i on. „Pavle, slíbil jsi mi, že do novin nic z toho nedáš.“</p>
			<p class="T2">„Já vím,“ řekl jsem, ale nebyl jsem si jist. Copak mě k něčemu zavazuje slib do očí takového lháře? Ano, mluvil dojemně a přesvědčivě. Ovšem až na to hlavní. Na Sněžku prý s ním šel Šnajdr. Šnajdr, který je mrtvý a už mi k věci nic neřekne. Tedy jestli je opravdu mrtvý. Ještě to ověřím. Taky to mohl hodit na pana Kroupu, ten je mrtvý už patnáct let, ale toho bych mu těžko spolkl. A na Sněžce se dělo co? Nevím, vůbec jsem u toho nebyl, přišel jsem tam pozdě. Vysílačku mi sebrali estébáci, ale pak ji sami nemohli najít.</p>
			<p class="T2">A ještě ke všemu si asi fakt myslí, že tomu uvěřím!</p>
			<p class="T2">V předsíni jsem mu dal poslední šanci.</p>
			<p class="T2">„Nevzpomněl byste si, jak se ten váš estébák jmenoval?“</p>
			<p class="T2">„Nejmenoval se. Oni jména neměli. A když, tak falešná.“</p>
			<p class="T2">„Jako třeba Načeradský?“</p>
			<p class="T2">Nehnul brvou. „Ano. Jako třeba Načeradský. To byl taky darebák…“</p>
			<p class="T2">„A za ty roky, kdy jste s nimi… kdy jste se s nimi musel stýkat… Setkal jste se někde u nějakého… výslechu… nebo na nějaké schůzce… i s ním?“</p>
			<p class="T2">„Ne. Dvakrát nebo třikrát mě přijel hlídat do Krkonoš, jiný úkol neměl. V Závětří jsem se s ním nikdy nepotkal, jestli se ptáš na tohle.“</p>
			<p class="T2">„Jméno tedy opravdu neznáte?“</p>
			<p class="T2">„Ne.“</p>
			<p class="T2">„A znal jste je někdy?“</p>
			<p class="T2">„Asi ano. Ale proč bych si ho měl pamatovat? Nováček? Sedláček? Pavlíček? Petříček? Kterékoli z těch nejvšednějších, Pavle. Kterékoli! A vždycky zdrobnělina! Takoví boží dobráčci to byli…“</p>
			<p class="T2">„Byl u toho Borovičkova zatčení?“</p>
			<p class="T2">„To nemůžu vědět.“</p>
			<p class="T2">„Aha.“ Nechytil jsem ho.</p>
			<p class="T2">Dál by to bylo k ničemu. Došněroval jsem si botu, pak druhou.</p>
			<p class="T2">„A ty bys nedokázal zjistit, jak to s Tonim dopadlo?“ zeptal se.</p>
			<p class="T2">„Já?“</p>
			<p class="T2">„Jsi novinář. V estébáckých archivech jsi jako doma… dokázals tam vyšťárat i Malečkovu bibliografii…“</p>
			<p class="T2">„Jak to myslíš, Milane?“ ozvala se paní Dana. „Co s tím vším má společného ještě docent Maleček?“</p>
			<p class="T2">To znamená, že paní všechny souvislosti nechápe. Ale on si to celé pamatuje dobře. Moc dobře.</p>
			<p class="T2">A vůbec se netváří, že by si z toho všeho něco dělal.</p>
			<p class="T2">Neměl jsem sem chodit. Chovám se slušně k udavači, on se mě nejdřív snaží dojmout a nakonec se mi vlastně vysměje. Nešlo o politiku, ale o intelektuální kroužky. Ano, šel jsem tam, ale vůbec jsem tam nebyl. Popřípadě jsem neměl na vybranou.</p>
			<p class="T2">Ale koho jiného bych se na příběh pana Borowitschky mohl ptát? Táty? Všechno bylo v deníku, chlapče, v deníku! Já už si nic nepamatuju. A deník mi ukradl Estébák. Takže Estébáka? Když nevím, kdo to byl? Nebo Franty? Když nevím, jak se jmenoval a kde posledních deset let žije? Jestli žije?</p>
			<p class="T2">Bylo mi sedmadvacet a neměl jsem ve zvyku odkudkoli odcházet poražený.</p>
			<p class="T2">„Tu starou adresu pana Borovičky byste mi dal? Třeba ještě platí…“</p>
			<p class="T2">Zaváhal. „Zpaměti ji samozřejmě neznám, ale… Podívám se ti po ní.“</p>
			<p class="T2">V duchu jsem se ušklíbl. „Myslím, že o panu Borovičkovi stejně budeme už brzy vědět víc. Drahovzal se chystá do Německa, dokonce má domluvenou nějakou návštěvu v archivu Stasi,“ zafabuloval jsem. „Dám vám vědět, až se vrátí.“</p>
			<p class="T2">Radost jsem mu neudělal, mimika mu selhala.</p>
			<p class="T2">„To budeš hodnej,“ řekl.</p>
			<p class="T2">To asi nebudu, strejdánku.</p>
			<p class="T3a">6</p>
			<p class="T1">Pátek 17. 8. 1973</p>
			<p class="T1"><span class="italic _idGenCharOverride-2">Hned po snídani vzala žena Pavlíka a spolu s dalšími maminkami, s kolegou Kroupou a se všemi ostatními dětmi odešla do Lhotky nakoupit nějaké cetky, které budou prý nutně zapotřebí k dnešnímu programu. Františka napadlo uspořádat dětský večer, který spočívá v tom, že si každé dítě připraví nějaké hudební číslo, a za odměnu potom všichni pod patnáct let zůstanou v jídelně a on je bude obsluhovat, jako by byli dospělí. Pavel se rozhodl zazpívat Chrám svatého Víta, ale jedině prý v kostýmu Čaroděje Dobroděje. Petr byl ochoten ho doprovodit na klavír, ale přes manželčino naléhání jakýkoli kostým odmítl a dopoledne se mnou zůstal na chatě. Vlastně s Járinkou. A ne v chatě, ale v pinkponkárně. Venku bylo slunečno, ovšem chladno. Slunili se jen otužilci, kteří chtěli mít opálenou husí kůži. Šel jsem se projít. Přidal se ke mně mladší Mach, ale přestože je jen o pár let starší než já, šlapal příliš pomalu a na Ježkových schodech už mi vůbec nestačil, takže jsem se mohl rozloučit a ani to nevypadalo neslušně. Vystoupal jsem nad chatu, chvíli jsem šel směrem k modrému mlýnku, ale pak jsem se otočil a kolem pinkponkárny jsem se vrátil zpět ke Karlovce. Při té příležitosti jsem do pinkponkárny nenápadně nahlédl oknem, ale Petr s Járinkou skutečně hráli pink ponk. Před chatou jsem potkal Toniho, zastavil mě a říkal, že v úterý má na Sněžce domluvené setkání s nějakými polskými přáteli a že by mě taky rád pozval. Připadalo mi zvláštní, že bych měl Toniho doprovázet na schůzku s jeho kamarády, které jsem v životě neviděl, ale Toni říkal, že Milan půjde taky. Když viděl, že mířím do chaty, rychle dokouřil a přidal se ke mně. Potom řekl, ať na něho počkám v klubovně, že mi vysvětlí, proč jsem ho včera po večeři potkal u Jedlové skály s violou. Počkal jsem, protože zvědavý jsem už od včerejška. Dlouho jsme pak o tom diskutovali. Toni má pravdu, něco by se dělat mělo. Jen mi připadá takový lehkomyslný. Když přišla do klubovny slečna Hana s vysavačem, Toni se ani moc nenamáhal před ní „nástroj“ schovat do pouzdra. Potom přišla ještě paní Kroupová s kartami na pasiáns (to už Toni pouzdro naštěstí přivřel) a nakonec se přibelhal i starší z obou Machů zkontrolovat, jestli nedávají něco zajímavého v televizi. Říkal jsem mu, že v pátek přece televize vysílá vždycky až odpoledne, a to i na prvním programu, ale jako by mi nevěřil. Zapnul přístroj, prohlédl si monoskop, užasle na něj hleděl, pak chvíli kroutil hlavou a zase televizi vypnul. Vypadal při tom poněkud popleteně, ale koneckonců na to má ve svém věku nárok. Za svou nedůvěru se mi ovšem omluvil.</span></p>
			<p class="T2"><span class="italic _idGenCharOverride-2">Ptal jsem se Toniho, jak ho vlastně napadlo, že by mohl na Karlovku přijet na rekreaci. Říkal, že jeden kolega z drážďanského orchestru zde byl koncem padesátých let na výměnném pobytu a po návratu se zmínil ostatním, jenže Tonimu prý ještě dlouho chyběla odvaha se sem po těch letech vypravit. Pak se odhodlal, poslal dotaz do fondů a dnes nelituje. Prý už se mu občas daří na to všechno nemyslet. Chata je navíc přestavěná a interiér si vůbec není podobný. Brečel prý, jen když tu byl po těch letech poprvé. A tiše, Josef. Ilse ani Kristina o tom vůbec nic nevědí! O čem? O ničem! O Christel, o Karlbaude, o mně…</span></p>
			<p class="T2"><span class="italic _idGenCharOverride-2">Když měl po večeři začít program, nikomu z účinkujících se na jeviště nechtělo. Byl jsem rád, že se děti po programu samy zabaví a my budeme mít čas na přátele, ale program bylo třeba přečkat. Nakonec se odhodlala Yvetka a zahrála na klavír nějakého jednoduchého Mozarta. Vojtíšek zazpíval písničku, kterou složil jeho otec. Malý Honzík seděl mamince na klíně a </span>všiml<span class="italic _idGenCharOverride-2"> jsem si, že ho musí Anička pevně držet, protože chtěl taky na jeviště. Jenomže na úprk z maminčiny náruče je zatím málo pružný a na vystoupení příliš malý. Pak šla ke klavíru Karolínka od Procházků a musím připustit, že na těch svých necelých osm let hraje výborně. Možná z ní opravdu jednou něco bude! Po Karolínce zpívala Toniho Kristina nějakou německou písničku. Pavlík byl nespokojen, že nerozumí textu, ale dospělé publikum rozumělo (Petr taky!) a nad vtipnou pointou se i zasmálo. Pak přišel na řadu Pavlík v barevném kostýmu z krepového papíru a zazpíval naprosto čistě. Levou rukou si přitom držel nos, aby se co nejvíc přiblížil svému vzoru, a když mu Milan řekl, že kdyby ho při zpěvu neviděl, doopravdy by myslel, že na Karlovku přijel Václav Neckář, byl na vrcholu blaha. Jako poslední vystoupil Alešek Buřival, potlesku se ovšem nedočkal. Úvodem prohlásil, že hrát na klavír ani zpívat neumí, a že tedy aspoň řekne několik vtipů. Na zlatý hřeb programu to nevypadalo, ale byl to jen můj špatný odhad. První vtip byl naivní, druhý vulgární a na ten třetí nezapomenu. Kolik je ti let, holčičko, ptá se esesák. Zítra mi bude jedenáct. Ale nebude, holčičko, nebude… Bylo ticho, jen paní Buřivalová s okázalým pohoršením zašeptala to svoje „Ale Alešku…“</span></p>
			<p class="T2"><span class="italic _idGenCharOverride-2">Pak mi došlo, že tady s námi sedí i Anička, a strašně jsem se lekl. Podíval jsem se k Honzíkovic stolu, skutečně tam seděla a nezúčastněně se dívala před sebe. Malému Honzíkovi se zato konečně podařilo utéct z maminčina klína.</span></p>
			<p class="T2"><span class="italic _idGenCharOverride-2">Trapnou chvilku zachránila Jiřina, když se zeptala všech přítomných dětí, jestli by dokázaly zazpívat nějakou písničku společně. Shodly se na Beskyde, Beskyde a okamžitě spustily. Honzík využil situace a vběhl za ostatními na pódium. Jiřina je doprovodila na klavír a publikum mohlo zatleskat a odejít.</span></p>
			<p class="T2"><span class="italic _idGenCharOverride-2">Vůbec jsem ovšem netušil, že ještě není pohromám konec. Chtěl jsem si konečně popovídat s Tonim, s Milanem a s Richardem, který přijel pouze na týden a zítra odjíždí, a</span> <span class="italic _idGenCharOverride-2">přál jsem si, aby zůstala i Anička, ale Franta nás poprosil, abychom mu pomohli sestavit autodráhu, kterou chtěl dětem rozprostřít uprostřed jídelny. To se nám podařilo, ale zejména Milan a pan Honzík se nedokázali od autíček odtrhnout, a dokonce chtěli závodit. Honzíka musela tedy uložit Anička a už se za námi do červené jídelny nevrátila.</span></p>
			<p class="T2"><span class="italic _idGenCharOverride-2">Na úterní výpravu na Sněžku Toni pozval i Kroupovy a Procházkovy, ale Láďa i</span> <span class="italic _idGenCharOverride-2">kolega Kroupa se omluvili: Procházkovi na celodenní výlety nechodí, aby mohla Karolínka cvičit, a Láďa prý nechce nechat dámy na chatě samotné. Kolega Kroupa přiznal, že se na tak dalekou túru necítí. Pravděpodobně by prý na Sněžku vyšplhal, ale určitě ne tak brzy po poledni. Toni mu řekl, že ani on už nechodí tak rychle jako kdysi, a že proto možná pojede autem do Pece a odtud lanovkou nahoru. Kroupa slíbil, že se tedy zeptá manželky.</span></p>
			<p class="T2"><span class="italic _idGenCharOverride-2">Konečně to vypadalo na klidný večer. Přes otevřené dveře z bílé jídelny jsme poslouchali písničky, které si děti pouštěly z gramofonu, a bylo to docela příjemné. Jenže pak se ozvala předehra, která mi byla povědomá (i náš Petr u vedlejšího stolu zbystřil), a</span> <span class="italic _idGenCharOverride-2">najednou jsme uslyšeli hlas Marty Kubišové. Po tolika letech! Oči měl netečný, písnička, kterou měl Petr před pár lety velice rád a často si ji pouštěl na desce. Taky jsem ji potom raději zamkl do skříně. Lidé od sousedních stolů překvapeně vstávali a pomalu přicházeli do jídelny, my s Jiřinou samozřejmě také. Dana prý na chvilku zadoufala, že má Franta v kuchyni jako vždy zapnuté rádio a že se stal zázrak. Jenže to nebylo rádio. V jídelně u</span> <span class="italic _idGenCharOverride-2">otevřeného gramofonu klečel náš Pavlík a smál se od ucha k uchu. Jiřina chtěla desku okamžitě zastavit, jenže jí to asi bylo trapné, a tak poslala mě. Milan ale řekl, že tak krátkou písničku můžeme přece klidně doposlouchat celou.</span></p>
			<p class="T2"><span class="italic _idGenCharOverride-2">Franta přišel do jídelny s ostatními. Nejdřív mu nebylo do řeči, potom začal lamentovat a nakonec vulgárně zaklel, ale to se tentokrát dalo pochopit. Můžeme jen doufat, že to nikdo nebude někam hlásit. V opačném případě si Pavlík v osmi letech zapíše první politický průšvih. A my s ním.</span></p>
			<p class="T2"><span class="italic _idGenCharOverride-2">Chvíli jsem se s Frantou zdržel, a když jsme se vrátili do červené jídelny, všichni tiše seděli a poslouchali křik, který se ozýval z haly. Toni se dostal do hádky s paní Buřivalovou a</span> <span class="italic _idGenCharOverride-2">strašně na ni řval. Chvíli německy, chvíli česky. Většinou německy.</span></p>
			<p class="T2"><span class="italic _idGenCharOverride-2">Všichni věděli proč.</span></p>
			<p class="T2"><span class="italic _idGenCharOverride-2">Toni už se do jídelny nevrátil, zato paní Buřivalová si přišla do kuchyně pro skleničku vína. Chvíli stála mlčky u dveří, ale když si všimla, že na ni všichni hledíme, tak najednou vykřikla: „Žádnej skopčák mi tu nebude radit, jak mám kluka vychovávat!“</span></p>
			<p class="T2"><span class="italic _idGenCharOverride-2">Ujely mi nervy. Asi kvůli Aničce.</span></p>
			<p class="T2"><span class="italic _idGenCharOverride-2">„A co já? Co kdybych vám k tomu Alešovu vystoupení něco řekl já?“</span></p>
			<p class="T2"><span class="italic _idGenCharOverride-2">„Vy?“ zařvala svým dávno a navždy vyskřehotaným sopránem. „Vy si vychovávejte toho svýho spratka! Všichni jsme to před chvílí slyšeli, jak ho doma vedete!“</span></p>
			<p class="T2"><span class="italic _idGenCharOverride-2">Popadl mě vztek.</span></p>
			<p class="T2"><span class="italic _idGenCharOverride-2">„Paní Honzíková strávila celé dětství v Terezíně! Běžte se jí zeptat, kolika jejích kamarádek se tenkrát nějakej esesák zeptal, jestli už jim bylo jedenáct!“ Asi jsem křičel.</span></p>
			<p class="T2"><span class="italic _idGenCharOverride-2">„A co já s tím mám společného, soudruhu?“ vypískla.</span></p>
			<p class="T2"><span class="italic _idGenCharOverride-2">Myslel jsem, že ji udeřím. Za toho soudruha. A za tu hloupost, za tu strašnou hloupost. Chtěl jsem vyskočit, ale nešlo to.</span></p>
			<p class="T2"><span class="italic _idGenCharOverride-2">Otočil jsem se. Milan, který seděl hned vedle, mě nenápadně a pevně držel za pás od kalhot.</span></p>
			<p class="T2"><span class="italic _idGenCharOverride-2">Jako kdysi v podobných situacích maminka, vzpomněl jsem si.</span></p>
			<p class="T3a">7</p>
			<p class="T1">Tátův odvoz na chatu domluvila máma s panem Misařem telefonicky v sobotu odpoledne. Když jsme v neděli v poledne vystoupili z autobusu na lhoteckém nádraží, už na nás čekal. Vítání bylo méně obřadné než tenkrát, když jsme se s ním v podobné situaci setkali poprvé, ale zato mnohem srdečnější.</p>
			<p class="T2">„Co bude k obědu?“ zaprovokoval jsem jako každý rok. „Řízek, nebo svíčková?“</p>
			<p class="T2">Stiskl mi ruku. „Co byste řekli španělským ptáčkům?“ odpověděl jako každý rok.</p>
			<p class="T2">„O tom bych musel chvíli přemýšlet,“ řekl táta. I on znal svůj text.</p>
			<p class="T2">Pan Misař začal nakládat kufry. „Jen klidně přemýšlejte,“ pravil. „Můžete až do zítřejšího poledne. Dneska jsou řízky.“ Pak sklopil přední sedadlo a táta nastoupil. Máma trpělivě počkala na svou narážku. „Teď prosím račte vy, milostivá paní.“ Usmáli se oba.</p>
			<p class="T2">„Co ty, Pavle?“</p>
			<p class="T2">„Jdu pěšky.“</p>
			<p class="T2">„Po nové?“</p>
			<p class="T2">„To ani náhodou. Na novou je do třiceti vstup zakázán.“</p>
			<p class="T2">„Loni jsi říkal do dvaceti, ne?“</p>
			<p class="T2">No jo, říkal. Jenže dvacet už je za rohem.</p>
			<p class="T2">Odjíždějí. Dívám se za bleděmodrým gazem a vím, že jeho espézetka se mi do paměti nezapíše. Možná by stačilo smazat tu starou. Ale to se mi nechce.</p>
			<p class="T2">Vůbec se mi nechce nic starého mazat.</p>
			<p class="T2">Lehce se zasním.</p>
			<p class="T2">V mlze vidím prosluněné nádraží, právě jsme vystoupili z autobusu, ale gazík nečeká, naši jsou trochu netrpěliví, brácha zvědavý, koho nahoře potká a koho ne, já mám hlad, ale stačí se zaposlouchat do Labe, nadechnout se jeho vůně a mezi smrky nad řekou zaostřit na růžový štěrk staré, tehdy ovšem jediné cesty na Karlovku, a už mi nic nechybí. <span class="verzalky _idGenCharOverride-1">ABU</span> 95-39 konečně přijíždí, Franta nakládá kufry, brácha mě vysadí do gazu a naskočí za mnou. Počkejte na nás v pokoji, volá máma. A umyjte si ruce! Franta gaz startuje nadvakrát, zřetelně slyším zvuk jeho motoru, Franta opatrně vyjíždí z nádraží, pak odbočuje k poště a dál už ho nevidím. Naši procházejí těsně kolem mě, táta se usmívá, do konce o mě lehce zavadí pohledem, ale hned mě míjí, máma něco spokojeně šveholí, kdybych natáhl ruku, mohl bych ji pohladit, ale zrovna teď nechci rušit, vždyť takhle uvolněné si je vlastně vůbec nepamatuju, ještě že si je tak umím aspoň představit, vypadají neuvěřitelně mladí a možná šťastní, máma se náhle zastaví, pak se pomalu roztočí kolem své osy a očima obhlédne kopce okolo. Kozí hřbety, Železná hora, Pláně, Jedlová skála. Ještě jí není čtyřicet, svět je sice zlej, ale na jednom místě téhle planety je krásně a my jsme to místo našli. Začíná na úpatí staré cesty.</p>
			<p class="T2">Jenže dnes už naši nejsou ani trochu šťastní a uvolnění. Mámě je padesát, tátovi skoro pětapadesát, oba jsou prošedivělí, unavení, nemocní a nahoru už budou chodit vždycky jen po nové.</p>
			<p class="T2"><span class="italic _idGenCharOverride-2">Všech / no / je/ je / nom / jed / nou</span>, odsekává Vašek v té písničce slabiku po slabice, jako když si přitisknu hodinky k uchu a slyším tikat vteřinovku, <span class="italic _idGenCharOverride-2">dřív / než / tvý / vla / sy / zšed / nou</span>, vteřina pryč, druhá, třetí, <span class="italic _idGenCharOverride-2">jak / lis / ty / spad / lý / na / zem</span>,<span class="italic _idGenCharOverride-2"> </span>rok pryč, <span class="italic _idGenCharOverride-2">se / čtou / se / jed / ním / rá / zem</span>, druhý, třetí, <span class="italic _idGenCharOverride-2">ne / li / tuj…</span> dvacátý, třicátý, <span class="italic _idGenCharOverride-2">nikdy nelituj…</span></p>
			<p class="T2">Hráli ji v rádiu. Náhoda. Dávno Neckáře neposlouchám.</p>
			<p class="T2">U Tabulových bud jsem se zastavil a nadechl. Vůně popelnic. Za chvíli jste nahoře, milé děti. Tady někde Franta nakládal tátu do gazu, když se mu tenkrát udělalo špatně a nemohl jít dál. Blížím se k začátku úplně zbytečné pěšinky, po které jsme kdysi chodili k lanovce na Pláně. Mrtvá a zapomenutá stezka dnes už vzdálenost mezi Karlovkou a dolní stanicí nikomu nezkrátí. Nová panelová cesta je pro rekreanty mnohem pohodlnější. Jejich věc. Vydávám se zkratkou k lanovce jako tenkrát, ve vteřině se za mnou zavře les, cesta mě vede pořád dál, jenže po chvíli začne terén měknout a já vidím, že kde není louže, tam je bažina.</p>
			<p class="T2">Dnes už tahle stezka nevede nikam. Je to marné.</p>
			<p class="T2">Cesty končí, lidé mizí. Poznal bych ještě Yvetu? Třikrát už tu nebyla, ale ty černé vlasy a zelené oči jsem přece nezapomněl. Třeba letos zase přijede s Knotovými, třeba už na mě čeká na Karlovce. Anebo Karolína, vždyť je to jedno, mám je rád obě. Ani Karolínu jsem tu už pár let nepotkal. Když jsem ji viděl naposledy, bylo jí sotva patnáct. Byla děcko a Neckářova podepsaná fotografie je mou poslední památkou na její dětství. Taky na moje dětství. Dneska už z ní bude ženská.</p>
			<p class="T2">Vrátil jsem se na starou cestu a vyšplhal pár desítek metrů k poslední zatáčce. Úplně jiný sloup elektrického vedení, pingpongárna, sluníčko nad chatou. Nový nádech, nová vůně. Z komína se kouří, chata má nový tmavý nátěr, před vchodem se batolí jakási mrňata, zřejmě už naobědvaná, s nimi sourozenci Novotní, taky naobědvaní, jenže už dávno ne mrňata, ahoj Pavle, říká Martina a nádherně se usmívá, čau, povídá Radek, už jsem si říkal, kde jsi, když jsem viděl vaše. Pan Misař v zástěře a nových červených teplákách o kousek dál spravuje nejmenšímu přítomnému chlapečkovi náklaďák, teď ovšem přeruší práci, pohledem na zápěstí zkontroluje čas a praví:</p>
			<p class="T2">„Už taky nejsi nejmladší, viď? Trvalo ti to skoro hodinu.“</p>
			<p class="T2">„Ještě jsem se stavoval v zelenině pro rajčata,“ odpovídám.</p>
			<p class="T2">„Kecáš. V zelenině se chtěla stavit milostivá paní. Marně jsem jí to rozmlouval. Naštěstí mají v neděli zavřeno.“</p>
			<p class="T2">Vstoupil jsem do haly a nadechl se. Téhle vůně se nepřejím.</p>
			<p class="T2">Radost, kterou jinde nezažívám.</p>
			<p class="T2">Za půl roku mi bude dvacet.</p>
			<p class="T2">Pořád děcko.</p>
			<p class="T2">Z červené jídelny vyšla dívka v červených riflích a nevšimla si mě. Mířila ke schodišti.</p>
			<p class="T2">Polkl jsem, první oslovení bylo pokaždé nejtěžší.</p>
			<p class="T2">„Pohni, sakra, nebo nikam nedojdem,“ ozvalo se odkudsi z patra, ale hlas pana Procházky to nebyl.</p>
			<p class="T2">Oslovená nereagovala slovem ani pohybem.</p>
			<p class="T2">„Kam tak spěcháte, slečno?“ řekl jsem na půl úst. Nechtěl jsem, aby poznala, že mi není jedno, že ji vidím.</p>
			<p class="T2">Zareagovala.</p>
			<p class="T2">Tři kroky ke mně, tři kroky k ní. Podané ruce, pak opatrné objetí. Jen chvilku.</p>
			<p class="T2">„Ále… Jdeme na túru a on prostě pořád…“</p>
			<p class="T2">„On?“</p>
			<p class="T2">„Ále…“ Mávla rukou. „Aleš… Buřival… Pamatuješ si ho?“</p>
			<p class="T2">„Předseda?“ rozesmála mě. Neviděl jsem ho déle než Karolínu, a kdyby bylo po mém, nepřijel by ani letos. „A kam jdete?“</p>
			<p class="T2">„Ále… Na lanovku… A pak nějak na Výrovku a Dlouhým dolem do Lhotky… Nevíš, kolik je to kilometrů?“</p>
			<p class="T2">„Karolíno! S kým tam kecáš, když tak spěcháme?“</p>
			<p class="T2">„Já už jdu!“ zašeptala ke schodům.</p>
			<p class="T2">„Asi dvanáct až na chatu,“ řekl jsem. „Tam jsme tenkrát taky mohli jít, než nám naši zkrátili trasu. Vzpomínáš?“</p>
			<p class="T2">Znovu mi z paměti vyskočila scéna s Estébákem u pokladny na dolní stanici. A několik scén, které přišly potom.</p>
			<p class="T2">Dívala se na mě a pak někam pode mě. „Jo… To víš, že jo…“ řekla. Jako by si nepamatovala nic.</p>
			<p class="T2">Na schodišti se ozvaly kroky. Předsedova trpělivost byla zřejmě vyčerpána.</p>
			<p class="T2">„Vy spolu to…“ řekl jsem. „Chodíte?“</p>
			<p class="T2">„Ale… asi jo… nebo ne… já nevím…“</p>
			<p class="T2">„Pojď obědvat, Pavle,“ prošel kolem pan Misař. „Dneska jsi poslední.“</p>
			<p class="T2">„Dobrou chuť,“ řekla.</p>
			<p class="T2">„Šťastnou cestu,“ řekl jsem, otočil jsem se a odkráčel do jídelny. Nechtěl jsem, aby poznala, že mi to není jedno.</p>
			<p class="T2">Ale musela by být slepá a hluchá. Šel jsem šejdrem a mimo rytmus.</p>
			<p class="T2e"><img class="_idGenObjectAttribute-3" src="image/divider.jpg" alt=""/></p>
			<p class="T1a">Z některých stolů ještě brigádnice nesklidila nádobí. Na našem zůstaly dva prázdné šálky od kávy, vedle nich čistý hluboký talíř pro mě s dosud nepoužitým příborem a miska s okurkovým salátem. Táta i máma už jsou po obědě a v pokoji se zrovna ukládají k prvnímu odpolednímu spánku na letošní Karlovce. Nadechl jsem se a uvědomil si, že i vůně okurkového salátu servírovaného na téhle chatě je neopakovatelná.</p>
			<p class="T2">„Kde ses toulal, Pavle?“ přichází paní Misařová s úsměvem a s mísou polévky. „Vaši už určitě dávno spí.“ Usmívám se taky, ale setkání s Karolínou mě vykolejilo a hlad mě přešel. „Rajskou dělal Prokop kvůli tobě, normálně bývá v neděli vývar. Tak ne abys něco nechal!“</p>
			<p class="T2">Pořád děcko.</p>
			<p class="T2">Ale tak jsem to tady chtěl, ne?</p>
			<p class="T2">Vzal jsem lžíci a během jídla přemýšlel, co budu dělat odpoledne. A večer, a zítra, a pozítří, zatímco Karolína bude chodit s Alešem po horách. Večer naštěstí přijede Vojta. Martina od Novotných je pěknější než byla, ale kdoví jestli už má za sebou aspoň taneční. Radek byl fajn loni a určitě bude i letos, ale je mu nanejvýš třináct. O čem si s nimi mám povídat? V nejhorším budeme hrát celý týden ping-pong. Jestli si Radek nezapomněl tu čínskou mechovku.</p>
			<p class="T2">Po čtyřech letech. Já vím, je to dlouho. Ale zrovna s tím blbem Buřivalem?</p>
			<p class="T2">„Chutnalo?“ Paní Misařová přišla pro talíř. „Chceš kafe? Přinesu ti ho do červené, nevadí? Tady už bych chtěla uklidit…“</p>
			<p class="T2">Zvedl jsem se. Než mi uvaří kafe, měl bych se podívat do pokoje, jestli je otec v pořádku, ujistit mámu, že já ano, a popřípadě si umýt ruce, jak si přála, když jsme se tenkrát před lety loučili ve Lhotce na nádraží.</p>
			<p class="T2">Pořád děcko.</p>
			<p class="T2">Vešel jsem z bílé do červené jídelny.</p>
			<p class="T2">„Kam tak spěcháte, pane?“ ozvalo se mi za zády.</p>
			<p class="T2">Seděla u stolu hned vedle dveří, před sebou šálek kávy, a vypadala, že na mě čeká.</p>
			<p class="T2">Předseda tu nebyl.</p>
			<p class="T2">Nechtěl jsem, aby to na mně poznala, ale musela by být slepá a hluchá.</p>
			<p class="T3a">8</p>
			<p class="T1">Pondělí 20. 8. 1973</p>
			<p class="T1"><span class="italic _idGenCharOverride-2">Zítřejší túru jsme podrobně naplánovali už včera večer. Vypravíme se ve dvou skupinách: Milan, Mirek, Faško a já půjdeme pěšky přes Výrovku, Luční a Obří, Toni s kolegou Kroupou pojedou ze Lhotky autem do Pece, tam zaparkují a nahoru vyjedou lanovkou. Sraz byl naplánován na jednu hodinu, to už Toni změnit nemohl, protože tak to bylo domluvené s těmi jeho Poláky. Spočítali jsme, že když vyjedeme v osm lanovkou na Pláně, musíme to stihnout i s určitou rezervou. Toni a kolega Kroupa vyjedou ve stejnou dobu. Do Pece sice dorazí pravděpodobně už před desátou, musí však počítat s dlouhou frontou na lanovku. Děti i manželky zůstanou doma, budeme totiž muset nasadit značné tempo, kterému by nemusely stačit.</span></p>
			<p class="T2"><span class="italic _idGenCharOverride-2">Před polednem se v chatě objevil ten Machův synovec, který předloni Zapletalům našel jejich ztraceného Vojtíka, ale jinak pro nás zůstává záhadnou existencí, takže se před ním raději máme na pozoru. Stejně jako předloni přijel s tou svou okatou přítelkyní a opět prý jen na pár nocí, takže bych řekl, že důvody jeho pobytů na Karlovce jsou docela jasné. Milan s Tonim se šli po obědě namísto kávy projít do lesa nad chatu. Nevěděl jsem, o čem mluvili, ale když se vrátili, vypadali jako po příkré výměně názorů. Rozumět jsem tomu zatím nemohl a</span> <span class="italic _idGenCharOverride-2">ptát jsem se jich nechtěl. Na chvíli pak ještě přišli za námi a objednali si turka, vypít ho ovšem museli sami, protože nám ostatním právě začínal rodinný program.</span></p>
			<p class="T2"><span class="italic _idGenCharOverride-2">Petrovi s Járinkou jsme slíbili, že si můžou jít do Lhotky zahrát minigolf, Pavlík chtěl jít s nimi a strašlivě se vztekal, když jsme mu to nedovolili. Zapletalovi zůstali na chatě, ale jejich děti se k nám přidaly obě. Pavlík a Vojta se nakonec smířili s tím, že namísto minigolfu s námi půjdou do cukrárny na broskvový pohár. Naštěstí se po celou dobu bavili spolu nebo s Jiřinou, takže jsem si mohl myslet na svoje. Vzpomínal jsem, jestli neznám nějaká polská slovíčka, ale Toni říkal, že německy mluvíme všichni, a že společným jazykem bude tedy němčina.</span></p>
			<p class="T2"><span class="italic _idGenCharOverride-2">Večer už to ovšem bylo úplně jedno. Když jsme vystoupali na Karlovku, všiml jsem si, že u ohniště, kde loni Franta uspořádal táborák, sedí Milan a nenápadně na mě mává. Odbočil jsem k němu.</span></p>
			<p class="T2"><span class="italic _idGenCharOverride-2">„Zítra zůstaneš doma, Josef,“ pravil autoritativním tónem, který jsem dobře znal z doby, kdy k nám promlouval jako místopředseda partaje. Soukromě ho vůči mně snad ještě nikdy nepoužil.</span></p>
			<p class="T2"><span class="italic _idGenCharOverride-2">„Jak to myslíš?“ zeptal jsem se.</span></p>
			<p class="T2"><span class="italic _idGenCharOverride-2">„Máš děti.“</span></p>
			<p class="T2"><span class="italic _idGenCharOverride-2">„No a?“</span></p>
			<p class="T2"><span class="italic _idGenCharOverride-2">„Není to bezpečné.“</span></p>
			<p class="T2"><span class="italic _idGenCharOverride-2">„To já přece vím. Tys na to přišel až dnes?“</span></p>
			<p class="T2"><span class="italic _idGenCharOverride-2">„To ne, ale až dnes přijel ten estébák.“</span></p>
			<p class="T2"><span class="italic _idGenCharOverride-2">Zase Estébák! Zase ta Milanova paranoia! „Je to Machův synovec,“ řekl jsem.</span></p>
			<p class="T2"><span class="italic _idGenCharOverride-2">„Možná je, možná není. Každopádně zůstaneš doma. Já ti pak všechno dopodrobna povyprávím.“</span></p>
			<p class="T2"><span class="italic _idGenCharOverride-2">„Milane, nezlob se, ale…“ Rozhodl jsem se, že se vůči tomu jeho soudružskému poručníkování, které přetrvalo navzdory Milanovu tvrdému pádu, důrazně ohradím. „Jestli sis nevšiml, jsem už mnoho let dospělý, a…“</span></p>
			<p class="T2"><span class="italic _idGenCharOverride-2">„Ale nemáš dospělé syny.“</span></p>
			<p class="T2"><span class="italic _idGenCharOverride-2">„Děláš z toho zbytečnou detektivku,“ řekl jsem mu. „Toni s námi nepůjde po cestě přátelství, takže žádný předpis neporuší, lanovkou na Sněžku smí. A všichni se nahoře potkáme s přáteli. V tom přece žádné nebezpečí není.“</span></p>
			<p class="T2"><span class="italic _idGenCharOverride-2">„Zítra je jednadvacátého. Páté výročí. Ten estébák dnes určitě nepřijel náhodou.“</span></p>
			<p class="T2"><span class="italic _idGenCharOverride-2">„Ne, to určitě ne. Každýho okamžitě napadne, proč přijel, snad s čestnou výjimkou kolegy Kroupy. Copak ty to nechápeš? Přijel si sem zasouložit s tou svou kočičkou! Oběma je to přece vidět na očích!“ Nerad bývám vulgární, ale rozčílil jsem se.</span></p>
			<p class="T2"><span class="italic _idGenCharOverride-2">„Nekřič tolik,“ řekl Milan.</span></p>
			<p class="T2"><span class="italic _idGenCharOverride-2">Ztlumil jsem hlas. „Nevím, co má doma za semetriku, ale je to přece úplně jasný. Manželka ho na pár dnů pustila z dohledu a on si udělal veselý výlet.“</span></p>
			<p class="T2"><span class="italic _idGenCharOverride-2">„Jak víš, že je ženatej?“</span></p>
			<p class="T2"><span class="italic _idGenCharOverride-2">„Má prstýnek! A ona ne! Copak sis toho nevšim?“</span></p>
			<p class="T2"><span class="italic _idGenCharOverride-2">Zavrtěl hlavou. „Ve volným čase si s tou zelenoočkou možná užívá, ale hlavně sem přijel pracovat. Tím jsem si úplně jistej. A ty si nemůžeš dovolit nic riskovat. Znovu říkám, máš děti.“</span></p>
			<p class="T2"><span class="italic _idGenCharOverride-2">„Kroupa má taky dceru.“</span></p>
			<p class="T2"><span class="italic _idGenCharOverride-2">„Však ani Kroupa nepůjde.“</span></p>
			<p class="T2"><span class="italic _idGenCharOverride-2">„Tomus to taky zakázal? Vždyť je dobře o deset let starší než ty! Navíc katolík! Ten snad poslouchá jenom Pánaboha, ne?“</span></p>
			<p class="T2"><span class="italic _idGenCharOverride-2">„Nerouhej se.“</span></p>
			<p class="T2"><span class="italic _idGenCharOverride-2">„Cože?“ Asi jsem vytřeštil oči.</span></p>
			<p class="T2"><span class="italic _idGenCharOverride-2">„Nerouhej se, povídám. Kroupovi jsem to vysvětlil. Na rozdíl od tebe situaci pochopil hned.“</span></p>
			<p class="T2"><span class="italic _idGenCharOverride-2">„A co Toni? Ten tě taky poslechne?“</span></p>
			<p class="T2"><span class="italic _idGenCharOverride-2">„Toni si nedal říct. Hučel jsem do něho nejmíň půl hodiny. Ale jsou to koneckonců jeho přátelé, a kdyby tam nepřišel, tak by to vypadalo…“</span></p>
			<p class="T2"><span class="italic _idGenCharOverride-2">Skočil jsem mu do řeči. „Milane…“ řekl jsem. „Ale co bude, když se budeme všichni pořád jen bát?“ Cítil jsem, že další argumenty nemám.</span></p>
			<p class="T2"><span class="italic _idGenCharOverride-2">„Nebuď naivní, Josef. Buď se bát budeme, anebo nebudeme. To je všechno. Vliv to nemá na nic, to sis ještě nevšim? To máš jako v letadle. Někteří se lítat bojí, někteří ne, ale čerta na tom záleží. Letadlo buď spadne, nebo nespadne. Pokud chceš riskovat, musíš vědět, co můžeš získat. Tady nemůžeš získat nic, vůbec nic. Můžeš jedině ztratit. A hlavně můžou ztratit tvoje děti. Chceš dopadnout jako já? Chceš, aby ony dopadly jako já?“</span></p>
			<p class="T2"><span class="italic _idGenCharOverride-2">Mlčel jsem.</span></p>
			<p class="T2"><span class="italic _idGenCharOverride-2">„Prostě zítra zůstaň doma a do ničeho se nepleť. A večer se tady zase sejdem a ty se mi vysměješ, jakej jsem strašpytel, jo?“ A najednou mě otcovsky objal kolem ramen.</span></p>
			<p class="T2"><span class="italic _idGenCharOverride-2">To tu taky ještě nebylo.</span></p>
			<p class="T2"><span class="italic _idGenCharOverride-2">„Takže ty půjdeš?“ zeptal jsem se.</span></p>
			<p class="T2"><span class="italic _idGenCharOverride-2">„Já musím,“ řekl.</span></p>
			<p class="T3a">9</p>
			<p class="T1">„Skvěle vypadáš,“ řekl jsem jí, anebo možná neřekl, možná jsem jen chtěl. Některé věci se mi pořád ještě neříkaly snadno. To už jsme seděli v lese nad chatou, zase někde v těch místech, kde byl kdysi bunkr, ale najít bychom ho už nedokázali, ani kdyby ho před lety neodnesla voda. Bylo to dávno.</p>
			<p class="T2">„Ty taky,“ možná řekla ona. „A co děláš? Jsi na vejšce?“</p>
			<p class="T2">Ano i ne. „Loni mě nevzali na fildu. Zato si mě vyhlídli v Liptovskom Mikuláši.“</p>
			<p class="T2">„Dali ti odklad?“</p>
			<p class="T2">„Naštěstí.“</p>
			<p class="T2">„A teď?“</p>
			<p class="T2">„Vzali mě na pajdák. Co ty?“</p>
			<p class="T2">„Jsem na <span class="verzalky _idGenCharOverride-1">AMU</span>.“</p>
			<p class="T2">„Hm,“ řekl jsem a pohladil ji po ruce. Lehce se odtáhla.</p>
			<p class="T2">Setkali jsme se očima, ale co měla napsáno pod řasami, jsem přečíst nedokázal. Musel jsem se zeptat.</p>
			<p class="T2">„Předseda šel sám?“</p>
			<p class="T2">„Hm,“ řekla.</p>
			<p class="T2">„Lituješ?“</p>
			<p class="T2">Neřekla. Zkusila se usmát, ale sama si svým rozhodnutím jistá nebyla.</p>
			<p class="T2">„Dostals tehdy tu Neckářovu fotku?“</p>
			<p class="T2">„Jasně. Děkuju,“ řekl jsem.</p>
			<p class="T2">„Mohls napsat.“</p>
			<p class="T2">Mohl. Ale nikdy jsme si nepsali. Zítra koupím v Budoucnosti dětský dopisní papír a napravím to.</p>
			<p class="T2">„Promiň,“ řekl jsem.</p>
			<p class="T2">„Víš, jak jsem se styděla, když jsem za ním šla?“</p>
			<p class="T2">„Jakej byl?“</p>
			<p class="T2">„Hodnej. Jako by se taky trochu styděl.“</p>
			<p class="T2">„Fakt?“</p>
			<p class="T2">„Jo. Měl jsi z tý fotky aspoň radost?“</p>
			<p class="T2">„Čtrnáct dní jsem na ni koukal, jako bych koukal na tebe.“</p>
			<p class="T2">„Hm… Ještě ho posloucháš?“</p>
			<p class="T2">„Někdy… A co Rottrová?“</p>
			<p class="T2">„Už vůbec.“</p>
			<p class="T2">„Znáš Pospíšila?“</p>
			<p class="T2">„Ne. Kdo to je?“</p>
			<p class="T2">„Takovej zpěvák. Folkrock.“</p>
			<p class="T2">„Neznám.“</p>
			<p class="T2">„Mám tady kazetu.“</p>
			<p class="T2">„Tak si ji někdy pustíme.“</p>
			<p class="T2">„Můžem. Přivezli jste Monopoly?“ zeptal jsem se.</p>
			<p class="T2">„Jasně. Ale nehráli jsme ani jednou. Táta je nechtěl vytahovat. Byl tady Mrkvička. Ten z televize.“</p>
			<p class="T2">„Ten komanč?“</p>
			<p class="T2">„Jo.“</p>
			<p class="T2">„On je teď v televizi?“</p>
			<p class="T2">„Táta říká, že je všude.“</p>
			<p class="T2">„A už odjel?“</p>
			<p class="T2">„Jo. Přijela pro něho šestsettrojka.“</p>
			<p class="T2">„Až sem nahoru?“</p>
			<p class="T2">„Jo.“</p>
			<p class="T2">„Tak to bychom si mohli večer zahrát, ne?“</p>
			<p class="T2">„Večer… Večer už tu bude Aleš.“</p>
			<p class="T2">„No a?“</p>
			<p class="T2">Nejistě se usmála. Znovu jsem ji pohladil po ruce.</p>
			<p class="T2">Neodtáhla se.</p>
			<p class="T3a">10</p>
			<p class="T1">Pátek 24. 8. 1973</p>
			<p class="T1"><span class="italic _idGenCharOverride-2">Celou chatu postihla silná viróza. Už v pondělí večer ulehl kolega Faško, v úterý ráno se udělalo špatně mně a celý den jsem proležel. Dohromady jsem se dával až do včerejška a</span> <span class="italic _idGenCharOverride-2">stále se tak úplně necítím. Ještě štěstí, že jsem nešel s Tonim za těmi jeho přáteli. Jiřka žádné problémy nemá, Petr taky ne. Zato Pavlík si hrál předevčírem s ostatními dětmi na schovávanou, zavřel se před nimi do sklepa a pak potmě nemohl najít cestu zpět. Zřejmě už na něho něco lezlo, protože když se konečně vrátil do pokoje, začal doslova blouznit, že prý v tom sklepě viděl nějaké lidi, kteří mluvili cizí řečí, horečka mu vyskočila k devětatřicítce, a</span> <span class="italic _idGenCharOverride-2">i</span> <span class="italic _idGenCharOverride-2">když je teď už na tom líp, máme docela obavy, jak zítra zvládne tu šestihodinovou cestu do Závětří. Ale vůbec nejhůř dopadl Toni, který podcenil první příznaky, v úterý odjel vozem na tu domluvenou túru do Pece, bohužel se však zřejmě nesoustředil na řízení, havaroval a skončil v nemocnici v Poříčí. Auto prý může rovnou do šrotu, říkal Franta. Ilse a Kristina dnes ráno odjely domů autobusem, na hranicích si je má vyzvednout nějaký příbuzný. Byly celé vystrašené, asi je to s Tonim vážné. Ani návštěvy k němu nesmí. Budeme doufat. V jednu chvíli se Ilse dokonce rozplakala. Ona, Němka!</span></p>
			<p class="T2"><span class="italic _idGenCharOverride-2">Milan i já jsme věděli, že to bude nebezpečná cesta, ale mysleli jsme to jinak. Milan sice nemá horečky, ale také není ve své kůži. Je velmi nervózní, nejvíc se baví s Františkem, se mnou jakž takž, ale s ostatními skoro vůbec. I kolega Kroupa je vyplašený, asi mu došlo, co by se mohlo stát, kdyby v tom autě seděl s Tonim. Jediný úplně zdravý je Mirek Šnajdr, protože si celé tělo permanentně desinfikuje alkoholem. Aspoň to tak říká.</span></p>
			<p class="T2"><span class="italic _idGenCharOverride-2">A tak jsme včera s Pavlíkem zůstali v postelích. Chlapec se nudil, protože nemohl za kamarády, i když už horečka začala odeznívat, ale Petr si s sebou naštěstí přivezl Devadesátku a už ji celou přečetl, tak jsem Pavlíkovi začal předčítat. Bál jsem se, že je na takovou literaturu moc malý, ale zaposlouchal se a nechtěl mi dovolit ani malou přestávku. V jednu chvíli se mi ho podařilo přesvědčit, aby v četbě pokračoval beze mě, vždyť číst umí, a on to zkusil, jenomže po čtvrthodině přišel s tím, že je mnohem lepší, když může jenom poslouchat a nemusí se soustředit na písmenka. A tak jsem mu četl až do večeře.</span></p>
			<p class="T2">Mirek se s námahou prodral k Tapinovi, aby mu jako první podal ruku. Tapin se na Mirka usmál a pravil: „Tak ještě jsi nezrušil? Ještě ne?“ Narážel tím na Mirkův junácký slib, na táboře složený. „Nezrušil!“ řekl Mirek pevně. „A nezruším nikdy, Tapine!“ Hoši z Jelení družiny se ho zmocnili a zatáhli k družinovému stolku, ale Mirek bloudí očima po klubovně. Jiří tu ještě není! Přijde? Mirek si neumí představit, že by nepřišel. Musí přijít, musí s Devadesátkou začít další rok nových příběhů! Není možné, že by se po prázdninách do oddílu nevrátil!</p>
			<p class="T2"><span class="italic _idGenCharOverride-2">Vzpomínám si, jak jsem Devadesátku kdysi četl ve Vpředu. Nebo v Junáku? Zavíral jsem se v pokojíčku, abych měl na čtení klid, a s každým novým pokračováním jsem pokaždé přečetl i všechna předchozí. Bylo to těsně po válce. Tak dávno… A Pavlík dnes poslouchá stejně pozorně, jako já jsem před třiceti lety četl… Možná ještě nic neví o ceně přátelství, ale třeba si něco z téhle knížky do života odnese. I když, napadlo mě, pěstovat věrné přátelství v idylickém bezvětří Devadesátky muselo být mnohem jednodušší než ve skutečném světě. Ale i</span> <span class="italic _idGenCharOverride-2">na to Pavlík jednou přijde.</span></p>
			<p class="T2"><span class="italic _idGenCharOverride-2">Pořád myslím na Toniho. Aby to přežil. Abych měl ještě někdy příležitost posedět s ním v červené jídelně a poslouchat jeho vyprávění trpělivěji, než jsem je dosud poslouchal. A taky myslím na Milana. Všechno je jinak, než jsme si představovali. Hloupých pět let a všechno je jinak. Nic se nedá vzít zpátky a druhý pokus si dopřát nemůžeme. Všechno je jenom jednou.</span></p>
		</div>
	</body>
</html>