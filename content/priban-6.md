---
contentType: prose
---

<section>

druhá kapitola

1

Na okamžik, kdy mi tu zprávu Vlado Hornád sdělil, si pamatuju přesně.

„Ty prej děláš u novin, je to pravda?“

„Jo.“ Napil jsem se turka, Vlado taky. Byl to poslední turek v kavárně Kolbaba. Ten den, někdy zkraje podzimu 1991, byla otevřená naposled, po krátké rekonstrukci v ní potom začali stříhat metrový textil. Proto si rande s Hornádem pamatuju tak barevně. Navíc to bylo snad po roce naše první setkání.

„Asi znáš toho Knota z rozhlasu, ne?“

Zasmál jsem se. Pana Knota znám už z časů, kdy ještě v rádiu nedělal. A nejen já, nejpozději od listopadu ho zná půlka Závětří. Občas v těch dnech řečnil na tribuně, a jedna parta pod tribunou z něho dokonce chtěla udělat primátora. Jenže strejdánek se prý na politiku necítil a raději nastoupil do rozhlasu jako obyčejný hudební redaktor.

Ale já ho znám přece jen o pár pátků dřív.

„Stalo se s ním něco?“ zeptal jsem se.

„Byl by to docela skandál, kdybych ti to pustil.“

Už na fakultě měl Vlado ve zvyku chovat se tajemně. Nebyl paranoidní, ale byl rád, když si mohl každé tajemství nechat sám pro sebe aspoň o chvilku déle, než bylo kamarádům příjemné. Jenže pan Knot byl víc než Vladovo tajemství. Byl jednou z postav mého dětského světa. Jednou z hezkých postav mého hezkého dětského světa.

„Dělal pro ně. Skoro patnáct let.“

„Kdes na tom byl, prosím tě?“ zasmál jsem se. „Dal ses do války s disidentama? Knot je osmašedesátník, tak musel dělat pro estébáky, že?“

Díval se na mě tiše a pozorně. Byl jiný než před pár lety, nebo spíš před pár měsíci na fakultě. Jeho analytický mozek se ve službě nové vlasti určitě uplatní lépe než při výuce matematiky a zeměpisu. Už se ostatně uplatňuje: z Vladova pohledu zmizela nezávaznost.

„Vím to od Jelínka.“

„A jak na to přišel on?“

„Dělá u nás.“

„Ten taky?“ Tak už i z Jelena je tajnej! To jsem zůstal z celýho ročníku jedinej mimo? „Podívej, Vlado…,“ řekl jsem. „Jelena znám mnohem dýl než ty a on fakt někdy rychleji jedná než myslí. Jestli jsem se v novinách něco naučil, tak ověřovat informace. Loni v zimě jsem nalít jakýmusi sňatkovýmu podvodníkovi, že nevinně bručel, tvrdil, že ho ve skutečnosti zavřeli kvůli samizdatům, a já blbec napsal, že by ho měli rehabilitovat. Pak jsem dostal asi deset dopisů od těch jeho ženskejch.“

Hornád mírně povolil lícní svaly, ale neusmál se.

„Víckrát se mi to nestane,“ dopověděl jsem. „To spíš udělám opačnou chybu. Jelen měl vždycky fantazii, kdoví, co, kde a proč zkombinoval. Zrovna jemu bych na tvým místě tolik nedůvěřoval.“

„My nejsme amatéři, Pavle,“ pravil vlídně. „Je toho takováhle složka, víš? A Knot chce bejt v rádiu ředitelem. Budeme to muset pustit. Znáš Drahovzala z Mladý fronty? Ten to má dostat. Ale ze starýho přátelství to můžu dát tobě.“

Kafe jsem měl dopité a trošku se mi třásla ruka.

„Já nemůžu o Knotovi nic psát. Byli kdysi přátelé s mým otcem a já jsem ho měl taky rád.“ Vůbec jsem se na Vlada nepodíval. „Klidně mě vynech a dej to Ivanovi.“

„Dobře,“ ukázal peněženku servírce. „Jestli si to rozmyslíš, zavolej mi zítra do čtyř do úřadu.“

„Spíš si pozítří koupím Mladou frontu.“

Teď už se usmál. „Nejdřív za týden.“

![](image/divider.jpg)

Hornádovo upozornění na ukryté odstavce strejdánkova životopisu mě zasáhlo. Kdykoli jsem tenkrát četl v novinách vyjádření některého ze soudobých moudrých, že pravdivé poznání naší nedávné minulosti bude bolestivé, vždycky jsem důrazně kýval hlavou. Ovšem jak se právě ukazovalo, bolestivé může být i pouhé tušení. Nevybavoval jsem si, na koho ze společných známých by mohl pan Knot donášet. Na mého otce? Nikdy se nám dohromady nic nestalo. Nebo na své kolegy v těch několika zaměstnáních, která za necelých dvacet let vystřídal? Z divadla vyletěl, dělal nočního vrátného, chvíli byl snad i ve sběrně. Tam asi moc kolegů neměl. Potom ho vzali do univerzitní knihovny, ovšem ne do půjčovny, ani do studovny, jen do skladu. Mohli estébáky zajímat kolegové skladníci? To asi ano.

Anebo v prvních dnech převratu stihli vyrobit pár mystifikačních svazků, aby nám to vítězství neprošlo tak snadno?

S Vladem jsem se rozloučil přátelsky, ale méně srdečně, než dosud bývalo zvykem. Nevěděl jsem, co mám dělat. V příštích dnech jsem si různými způsoby zdůvodňoval vlastní zvědavost a potom jsem zavolal Drahovzalovi do Fronty, jestli už dostal materiály ke konkursu na ředitele rozhlasu. Ovšem buď jsem to přehnal s konspirací, nebo opravdu ještě o ničem nevěděl. Vladovi jsem pak do úřadu telefonoval několikrát denně, než jsem ho zastihl. Smál se a slíbil, že se ozve.

Ozval se. Na schůzku před kavárnou Lucerna přišli s Jelínkem spolu a nebylo to jako dřív.

„Máte to s sebou?“

„Zbláznil ses? Na ulici?“ odpověděl Jelen tónem, který už jsem znal z fakulty. Mluvil tak se slepičkami z nižších ročníků. Vůči mně ho použil poprvé.

Oba se tvářili, jako by hráli v hollywoodském špionážním filmu. Řezali zatáčky, opatrně si hlídali záda, jestli nás snad někdo nesleduje, blinkr dávali v poslední chvíli, na oranžovou přibrzdili a zase se rychle rozjeli, až do cíle mlčeli a v očích měli soustředěné napětí. Ovšem celou cestu jsme šli pěšky.

Zaparkovali před činžákem na ulici, která se ještě nedávno jmenovala Kim-Ir-Senova. Hornád nenápadně vytáhl klíč a všichni jsme nenápadně vešli do chodby. Pak jsme museli s Jelenem nenápadně jeden po druhém vyšlapat po schodech do třetího patra, kam Hornád chvíli před námi nenápadně vyjel výtahem.

Ocitli jsme se ve dvoupokojovém, zařízeném, ale zřetelně neobývaném bytě. Podle cedulky na dveřích patřil panu Novákovi. Hornád s Jelenem zodpovědně nahlédli do všech místností, pak se posadili ke konferenčnímu stolku v obýváku a Jelen pravil:

„Docela pěkný kábéčko.“ Byl zde zřejmě poprvé. Pak se podíval na mě a vysvětlil: „Konspirační byt.“

Sedl jsem si. Jelen vytáhl z igelitky tenkou složku, v níž měl snad deset kopií jakýchsi dokumentů, a podal mi ji přes stůl.

„Moment,“ zasáhl Hornád. „Říkals, že seš s tím Knotem kamarád.“

„Já ne. Otec. A to už navíc asi taky není pravda. Dávno se nevídají.“

„Dobře. Já jen abychom všichni věděli, proč ti to vlastně dáváme…“

Komedie s konspiračním bytem mě pobavila i otrávila. Oba kdysi soudní a spolehliví spolužáci se mi najednou jevili jako kašpárci z brněnské televizní detektivky. Ale byl jsem zvědavý.

„Vůbec nevím, co mi dáváte. Takže ani nevím, k čemu mi to může bejt dobrý.“

Vlado se zamyslel. Chvíli bylo ticho, Jelen stáhl ruku s dokumenty. Pak řekl:

„Jsou to vybrané kopie materiálů, které dokládají, že Knot spolupracoval se Státní. Dlouho a zřejmě v podstatě dobrovolně.“

„Dobře,“ přistoupil jsem na hru. „Co s nimi mám podle vás dělat?“

„Je zapotřebí zveřejnit tuto informaci dřív, než z něho udělají ředitele rádia.“

„Je zapotřebí zařídit, aby nebyl ředitelem rozhlasu, jestli tomu rozumím,“ řekl jsem.

„Ano.“

„A proč přes noviny? Nejde to mezi čtyřma očima?“

„To už jsme zkoušeli,“ odpověděl Jelen.

Hornád se zatvářil nespokojeně. „Myslel jsem, že budeš rád, když ti dám něco, co v jinejch novinách tutově mít nebudou.“

Zase bylo chvíli ticho. Jako ve filmu.

„Půjč mi to,“ obrátil jsem se k Jelenovi.

Bez řečí mi podal obálku.

![](image/divider.jpg)

Dokumenty, které měly zdiskreditovat pana Knota, byly úryvky zápisů z údajných schůzek, které s ním vedl jeho řídící orgán. Hornád s Jelenem mě ochotně poučili o terminologii a upozornili, čeho všeho si mám všímat. Především prý dat, která naznačují, že Knot na takové schůzky chodil po téměř celá sedmdesátá a osmdesátá léta. Řídící orgánové se dvakrát vystřídali. Ten poslední už neměl o Knotovy služby zájem a spolupráci ukončil v roce 1988.

„Je tam někde moje jméno?“

Jelena jsem nezaskočil. „Tvoje ne, vole. Ale když jsem to teď podrobně prohlížel celý, narazil jsem tam na nějakýho Josefa Klimeše. To je tvůj otec, ne?“

„Taky spolupracoval?“ řekl jsem jízlivě a trochu hystericky. Úplně jistý jsem si nebyl.

„Ne,“ odpověděl Hornád. Asi chtěl, abych se ptal dál.

Ale já se neptal. Listoval jsem kopiemi, které nedokládaly nic jiného, než že jakýsi estébák napsal na kus papíru, že se sešel s Knotem. Vyčíst z nich nějaký příběh nebylo možné, měl jsem před sebou jen jednotlivé listy nebo dvojlisty zřejmě nahodile vybrané z různých zápisů, nebo jak tomu říkají. Vladovi možná dávaly smysl, mně ne.

„Tohle všechno si mohl ten estébák vymyslet,“ použil jsem argument, který jsem slyšel před pár dny v televizi a dost mě namíchl. Hornád začal něco odpovídat, ale — už nemusel. Oči se mi zastavily nad jedním jménem z Vladových dokumentů. To jméno se vynořilo z hlubin paměti, odkud bych si rád vyvolal všechny ty nádherné dětské zážitky, kdybych to uměl. Připomnělo mi krásnou dívenku, mohlo jí být jedenáct, dvanáct let, byla pro mě tedy nedostupně stará, ale já jsem vždycky u snídaně očima visel na jejích zelených pletených šatečkách a pozoroval, jak pije limonádu místo čaje nebo kakaa, neuměl jsem se s ní jakkoli domluvit, a ona nevypadala, že by o to stála, a pak prostě přestala na Karlovku jezdit a mně se propadla do vzpomínek tak zasutých, že jsem potřeboval tohle Hornádovo kábéčko, abych si ji z nich vyvolal.

„Našels tam něco?“ ozval se Hornád.

„Bohužel.“

Vlado se nadechl. „Podívej, jestli to nechceš, nevadí. Stačí, když o tom nikde nebudeš mluvit. Dáme to Drahovzalovi, praskne to jinde, a ty si nebudeš kazit vztahy. A iluze.“

Znovu jsem četl jeden list po druhém, tentokrát ovšem velmi soustředěně. Hornád vstal, šel do kuchyně, ale nejspíš nikde nenašel kafe, a tak se tiše vrátil ke stolu. Posadil se vedle Jelena a oba mě trpělivě pozorovali.

List, který mě zajímal nejvíc, byl možná ze všech dokumentů nejstarší, ale i jemu chybělo pokračování. Věta končila v polovině, ovšem ani tak nebylo pochyb, že se mě tento případ týká. „Zatkli ho někde v kopcích, na chatu už se nevrátil,“ řekla mi máma, ale až po dlouhých letech, když si kdovíproč na tuhle rodinu vzpomněla. Na svůj věk nápadně vysoká hubená holčička v zelených pletených šatech tehdy naposledy posnídala limonádu, uplakanýma očima se rozloučila s mlčící jídelnou a zmizela mi ze života, už jsem ji nikdy neviděl, a možná bych si na ni ani nevzpomněl, kdyby se jednou po večeři máma nerozpovídala. Její křestní jméno si přesně nepamatovala, ani já jsem si jím nebyl úplně jist, ale teď a tady, v tom Hornádově směšném kábéčku, mi z paměti vyskočila i její přezdívka.

Tyčka Borovička.

A tohle máš na svědomí ty, strejdánku?

2

Středa 20. 8. 1969

Ráno bylo znovu zataženo, ale nepršelo. Manželka rozhodla, že někam půjdeme, ale Petr chtěl hrát s kamarády karty, Pavlík hned u snídaně dorážel na strejdánka, že chce jít na pink ponk, a já bych klidně někam šel, ale sám. Nesměle jsem to navrhl, čekal jsem scénu, ale Jiřině se tato představa kupodivu zamlouvala. Že prý mám jít, kam chci, a ona zůstane s chlapci na chatě, Petr si bude hrát karty, Pavlíka vezme Milan do pinkponkárny (však jsem u toho včera byl, nejméně třikrát se Pavlík trefil do míčku!) a ona si konečně bude v klidu číst. Na nic jsem nečekal, utíkal jsem dolů do kuchyně odříct oběd a požádat paní Mánkovou o nějaký chleba na cestu. Pak jsem si oblékl pumpky a sbalil pláštěnku.

„Na Sněžku?“ zeptala se mě ve dveřích Jiřina. „Vždyť to je skoro třicet kilometrů. Myslíš, že to ujdeš?“

Vyrazil jsem. Sám. Něco takového jsem už roky nezažil! Podařilo se mi najít zkratku k dolní stanici lanovky na Pláně, i když je mezi stromy podél cesty z Karlovky šikovně schovaná. Po chvilce jsem se přistihl, že dupu do země tak, jak si to kvůli zmijím přeje manželka, když jdeme s dětmi. Připadá mi to zbytečné, kdoví, kdy tady naposledy viděli zmiji, a teď se sám a bez dozoru chovám úplně automaticky jako loajální manžel a otec. Hned jsem toho nechal.

Nevyrazil jsem z chaty právě časně, takže fronta na lanovku stála za to. Zařadil jsem se za výpravu jakýchsi skautíků. Poblíž dětského stáda se obvykle moc dobře necítím, ale tato skupina mi byla milá. Jejich vedoucí ve skautském kroji vypadal skoro jako můj táta, když pár let před válkou vedl junáky v Plzni (ale nebýt fotek, určitě bych si ho tak přesně nepamatoval). Dřevěná bouda dolní stanice byla od loňska nově natřená stejně jako Tabulovky (že by pojízdné natěračství?) a vůně toho snad až příliš lesklého laku byla příjemná. Ale minuty utíkaly a trochu jsem se bál, jestli s takovou časovou ztrátou Sněžku zvládnu.

Poprvé jsem jel na téhle lanovce skoro před dvaceti lety. Hned po prvním ročníku nás vyslali na kulturní brigádu a na mě připadla eróhácká rekreace na Klínovce. Každý večer jsme hráli rekreantům nějaký lehčí populár, ale zkoušeli jsme i náročnější věci. Tři večery v chatě, jednou ve Lhotce v zotavovně Pětiletka, dvakrát pro vojáky na Oldřichově. Jestli o to stáli, nemám tušení. Bylo mi to jedno už tehdy. Ale možná jsem byl spíš rád. Na jiných školách se přece jezdilo na jiné brigády, určitě ne příjemnější. Tady jsme byli sami dva, žádná svazácká úderka, a nakonec zbylo pár dnů i na naši rekreaci. Tu klavíristku, Květa se jmenovala, jsem nedávno po letech potkal. Učí někde ve Vyškově. Co jí taky zbývá, klavíristky nemívají dlouhý život. Je jich moc. Na sotva čtyřicet let vypadala hodně sešle, tělo prokouřené, rysy strhané, a jak říká táta, co má být vodorovně, to bylo svisle. Ale zase možná není tak neurotická jako Jiřina.

Lanovka byla tehdy skoro úplně nová. Dnes je po rekonstrukci o pár sloupů prodloužená, ale sedačky jsou myslím ještě původní. Bylo zvláštní, když jsem na lanovce míjel starou horní stanici. Dřevěná bouda stojí na svém místě, vypadá nevyužitá, zanedbaná, zapomenutá. Bylo by hezké mít tady někde vlastní chatu, jako má švagr v Nížkově.

Klínová bouda vypadala jinak než dřív, ale možná to bude jen tím světlým nátěrem (opravdu nějaká letošní epidemie!). Uvnitř jsem si to po letech vybavoval obtížně. Všechno je tam mnohem modernější, mají mnohem větší výběr, dělají polévky, dokonce i nějaká teplá jídla. Jenomže hned když jsem vešel, zůstal jsem stát leknutím. Ten starý chlap v montérkách, se kterým jsem se srazil před záchodem a který pak seděl ve výčepu u piva nehnutě, jako by ho vytesali z kamene, mi připomněl tehdejšího správce. Asi to byl skutečně on. Zlý a bezcitný pohled tupce, který se už tehdy v čase všeobecného veselí tvářil, jako by byl na světě za trest, se mi vryl do paměti víc, než bych čekal. Tehdy i dnes vypadal bez nadsázky jako vrahoun. Nepochybně nás tenkrát podezíral, že to s tím svazáckým nadšením nemyslíme dostatečně upřímně. A to nás prokoukl přesně, protože Květa ani já jsme se pro tohle budování určitě nenarodili. Kdoví, co všechno ten chlap může mít na svědomí. A jak je možné, že tady vydržel celých dvacet let?

Pivo v kelímku jsem si vzal před chatu. Na hory byl odtud vždycky pěkný pohled a nic se od té doby k horšímu nezměnilo. V dálce Bouda Na pláni, mnohem blíž osada Klínových bud, a nad tím vším zelené hory a jen mírně zatažená obloha. V mládí mi hory nechyběly, na dovolenou se ostatně vůbec nejezdilo, to až když jsem poznal manželku, byli jsme párkrát u Jaroslava na chatě. Říkal jsem si vždycky, že cestovat nemám zapotřebí a k rekreaci využívám každý večer, kdy nemáme představení.

Ano, nechtělo se mi odtud. Žena mi to nikdy neodpustí, ale už ji vidím, jak se učí holandsky. Neunesl bych odpovědnost za rodinu. Co kdyby mě někdy z orchestru vyhodili? Jak bych vůbec rozuměl dirigentovi? Hrál bych špatně, protože bych nechápal, co po mně chce. Německy bych asi rozuměl, ale holandsky? Že prý Prokeš je tam už skoro deset let a že to taky zvládl. Ano, zvládl. Ale byl na to sám, neměl ženu ani děti, riziko nesl jen sám za sebe. Bylo od něho hezké, že si na mě po těch letech vzpomněl a že mu stálo za to tam pro mě něco vyjednávat. Ale Milan má pravdu, není to tu zatím tak strašné. Třeba se všechny ty reformy jenom trochu zpozdí, třeba je ten Husák chytřejší, než si myslím. Jenomže Jiřina tomu nevěří a chce pryč. Říkal jsem jí, že tady má rodiče, já tady mám rodiče, a jak se o ně budeme starat, když budeme stovky kilometrů daleko? Že prý sem můžeme jezdit, nebo oni za námi. No, jestli mám pravdu já, a ne Milan, tak tohle tedy už moc dlouho možné nebude. Logika v tom jejím postoji není: odjet musíme, protože komunista už zase utahuje šrouby, a odjet můžeme, protože je vlastně tolik neutahuje. Manželka mi zase říká, že nelogický jsem já: prý tvrdím, že odjet nemusíme, protože komunista zase tolik ty šrouby neutahuje, a současně odjet nemůžeme, protože je utahuje natolik, že bychom se už nikdy nemohli vrátit. Dvakrát jsme se o to pohádali jako ještě nikdy předtím. Jí to přiznat nemůžu, ale je pravda, že se v tom sám úplně nevyznám. Ale jiné argumenty jsou přeci zřejmé. Například jak si tam budou děti asi tak hledat kamarády, když se s nimi nebudou umět domluvit? Teď už je ale stejně pozdě. Bohužel, nebo naštěstí? Možná jsem to opravdu zkazil, možná jsem děti připravil o budoucnost, jak říká Jiřina. Zpátky už to vzít nemůžu.

Nebo můžu?

Když jsem přišel na Luční boudu, bylo už skoro půl třetí a horšilo se počasí. Během posledního úseku cesty obloha v jednu chvíli téměř zčernala. Ne že bych se bál deště, ale rád ho nemám a bouřku už vůbec ne. Bylo mi jasné, že na Sněžku to nestihnu a na Špindlerovku tak akorát. A to ani nevím, v kolik hodin jede ze Špindlerovky poslední autobus. Večeře je na chatě už o půl sedmé, paní Mánková sice říkala, že nevadí, když přijdu trošku později, ale to nezná Jiřinu. Tak jsem si u okénka v přízemí Luční boudy koupil slané tyčinky a klukům každému žvýkačku s kačerem Donaldem a vyrazil jsem. Cestou začalo pršet, zprvu mírně, ale později hustě. Měl jsem pláštěnku, ale nohy a hlavně boty byly po chvilce úplně mokré. Nebylo kde se schovat. Polští pohraničníci s lesklými samopaly stáli rovně a bez pohnutí, upřeně hleděli před sebe a před deštěm se neschovávali. Tedy alespoň ti, které jsem viděl. Zřejmě nižší šarže. Ovšem hned tři se mě z té nehnuté pozice zeptali, jestli jsem Čech. Němce totiž na tuhle pohraniční cestu nepouštějí. Takový zvláštní důsledek druhé světové války, socialismus nesocialismus.

Když se pod Malým Šišákem objevila Špindlerovka, stále ještě pršelo, ale už to byl jen drobný hustý deštík, žádný liják. Přišel jsem k chatě, autobus stál připraven na zastávce, ale s vypnutým motorem, šofér seděl na schůdkách a kouřil.

„Vezmete mě do Lhotky?“ zeptal jsem se.

„Až v celou,“ odpověděl. „Tamhle máte jízdní řád!“

Na Karlovu boudu jsem přišel chvíli po půl sedmé. Kalhoty už byly celkem suché, ale o to víc bylo vidět, jak jsou zablácené. Stoupání posledního kilometru mi tentokrát připadalo ještě prudší, než když jsem tudy loni nesl všechny naše kufry. V obouvárně jsem si musel sundat nejen boty, ale i podkolenky se stále ještě mokrými chodidly. Pláštěnku jsem vytřepal před chatou, ale když jsem šel po schodech do pokoje, stejně z ní trochu kapalo. A když jsem vzal za kliku, ukázalo se, že rodina už odešla na večeři. Celý mokrý s vlhkou pláštěnkou v ruce a v trepkách obutých naboso jsem musel pro klíč do jídelny mezi všechny slavnostně oděné hosty, špinavý, neupravený… Cítil jsem se velmi trapně. Manželka se podivila, že v kopcích pršelo, když na Karlovce nespadla ani kapka, a dodala: „Hlavně pohni, víš, že nám nepřinesou večeři, dokud nebudeme u stolu všichni.“

Až potud to byl hezký den.

3

Zprávu o Knotově spolupráci se Státní bezpečností jsem psal dlouho. Jedňák, třináct řádků, celou neděli. S Hornádem jsem se domluvil na řešení, které by mě nemuselo tolik bolet. Z obvykle dobře informovaných zdrojů jsme se dozvěděli. Po dobu patnácti let byl evidován jako tajný spolupracovník — agent. A domluvená formulace: spis byl pravděpodobně zničen nebo zcizen.

V pondělí jsem se odhodlal Vlada zradit a strejdánkovi dát aspoň jednu šanci. Jakmile se po ranní poradě vylidnila redakce, zavolal jsem Vavřichovi do Četky, jestli by tiskovku moravistů nenapsal i pro mě. Pak jsem otevřel seznam a vyhledal číslo do rádia. Sekretářka mě s budoucím ředitelem po chvíli domlouvání spojila, ale k ničemu to nebylo.

„Rád bych tě viděl, Pavlíku, ale nemůžu, mám tady hromadu práce. Stalo se něco doma?“

Snažil jsem se mu vysvětlit, že doma se nestalo nic, že je to mnohem vážnější, ale po chvilce jsem pochopil, že strejdánek na mě sice mluví, ale neposlouchá.

„Mám pro vás mimořádně důležitou informaci, která se vás osobně týká.“

Jestli mu poslouchají telefon, Hornád mě zatratí. Ale to je předpokládám přece jenom pitomost.

„Do telefonu nemůžeš?“

V poledne měl přijít do Muzejky na oběd. O půl jedné jsem si objednal jídlo, v jednu kafe, o půl druhé jsem odcházel.

Kdysi to byl rodinný přítel. Scházel se s estébákama. Je šéfem kultury v rozhlase. Já vím, jenom kultury a jenom v Závětří. Jenže chce být ředitel. Můžou ho vydírat. Dva roky po revoluci přece nemůže dělat ředitele estébák! Tobě zase dělá šéfa bývalej komunista! O co on je lepší? O to, že o něm to všichni vědí. O Knotovi to neví nikdo.

Na otce nedonášel, alespoň to z těch několika papírů od Vlada nevyplývá. Jenže Borowitschku práskl! Pomohl rozbít skupinu, nebo jak to na tom lejstru stálo. Viděl jsem to černé na bílém. To mu přece nemůže projít! Jak by k tomu pan Borowitschka přišel?

Něco mě napadlo.

![](image/divider.jpg)

Šéf se netvářil. Nemohl se tvářit. Sám měl nejasnou minulost, nebo se to o něm aspoň říkalo. Dlouho dělal v rozhlase, po převratu odešel. Prý sám. Zkušenější kolegové o něm mluvili jako o fachmanovi. Někteří říkali, že určitě nikomu neublížil, naopak mnoha lidem pomohl. Jiní to viděli opačně.

„Máš to ověřené?“

„Mám to přímo od zdroje, viděl jsem dokumenty.“

„Vždyť píšeš, že spis byl zničen?“

„Pár listů se dochovalo.“

„Já nevím. Asi zavolám do Prahy a zeptám se.“

Stanovisko našich pražských šéfů k takzvanému honu na agenty bylo negativní. Ani tam nevolej, Slávku.

Zavolal. Nebyli proti. Lokální agenty zřejmě hájit nehodlají.

„Chtěl bych to podepsat redakční šifrou.“

„Proč?“

„Knot byl rodinný přítel.“

Šéf se usmál. Neopakovatelně jedovatě.

„A tomu říkáš revoluce?“ Nebyl to úsměv, byl to výsměch.

Pokusil jsem se vysvětlit mu okolnosti a souvislosti. Poslouchal mě s pobaveným pochopením.

„Redakční šifru tam dát nemůžeme. Bylo by to na mně. Já musel z rádia odejít hned po převratu, vypadalo by to jako msta.“

„Říkali mi, žes odešel sám.“

„Protože jsem věděl, že musím. Ale tohle zrovna proti Knotovi? Slušnějšího chlapa v branži nenajdeš.“

Chvíli bylo ticho.

„Ještě to zvážím,“ uzavřel debatu. „Běž, kam potřebuješ, zítra to rozhodnem.“

![](image/divider.jpg)

Vzpomínka je v pingpongové síťce. Stojím u zeleného stolu, pálku musím držet nad hlavou, aby byla alespoň malá naděje, že se mi podaří trefit míček. Na druhé straně stolu on, taky s pálkou, s přehledem pálí do sítě nebo mimo stůl každý míček, který se mi podařilo vrátit na jeho půlku. Hrajeme zkrácený set, jak strejdánek říká, a jinak to nejde, dospělí mistři už čekají na svoji hru (‚Čím horší muzikant, tím líp hraje ping-pong,‘ říkával táta). Vyhrávám zápas 11:9. „Neznámý talent ze země Čuru Čuru právě porazil mistra Krkonoš!“ volal poražený víc než nahlas a já byl šťastný, přestože jsem dobře věděl, jak to bylo a jak to je.

Telefonoval jsem mu druhý den ráno hned po příchodu do redakce. Nabídnu mu ještě jednu schůzku. Odstoupí dobrovolně, Hornádovi se vymluvím.

Sekretářka mě nespojila. „Nechce s nikým hovořit, je to pro něho osobní tragédie.“

„Co?“

„Vy jste nečetl noviny?“

Tak jsem je otevřel. Domicil Praha, redakční šifra. A můj jedňák, třináct řádků. Slávek si umyl ruce.

Stejně jako já.

4

Čtvrtek 21. 8. 1969

Mánkovi začali hned po večeři sklízet ze stolů, nenabízeli víno ani zmrzlinu, takže se všichni hosté brzy zvedli a přesunuli do červené jídelny. Ale i tady to s obsluhou vázlo. Víc lidí se sešlo v klubovně u televize. Museli jsme uložit Pavlíka, Petr s kamarády obsadili stůl v hale. K Ivance Bartoňové, která tady byla už loni, přibyli do party sourozenci Ondra a Honza Vláškovi, ale zejména Honza je mnohem starší, myslím, že se s naším jedenáctiletým Petrem musí dost nudit.

Když jsme se pak vraceli do červené jídelny, potkali jsme na schodišti pana Mánka. Zastavil se, zadržel mě a tajemně pošeptal: „Přijďte tak v jedenáct večer do jídelny. I s paní, jestli bude chtít. Mám tam výtečné pití a k tomu dnešnímu výročí se bude výborně hodit. A řekněte prosím Knotovým, nezastihl jsem je v pokoji.“

S vyřízením jsem neotálel. Knotovi si zvykli chodit hrát stolní tenis vždy hned po večeři, protože přes den prý chatku se stolem většinou obsadí děti. Vypravil jsem se za nimi hned, ostatně u Pavlíkova ukládání nejsem nezbytný. Do chatky na pink ponk je to necelých sto metrů, a přestože už zase kapalo, šel jsem pomalu a dýchal ten nádherný vlhký vzduch. Když nás Milan před více než rokem lákal na tuhle dovolenou, sliboval hlavně vůni hor. Měl pravdu. Voní tu déšť, voní tu suché i navlhlé seno, které Mánkovi nestihnou schovat, voní tu potůčky, které kříží cestu na Karlovku, voní tu lesy všude kolem, možná dokonce i kameny na Jedlové skále voní. A voní i samotná Karlovka. Trochu dřevem, trochu lakem, trochu kuchyní, a ta výsledná směs je neopakovatelná.

Knotovy jsem zastihl uprostřed hry. „Co ty tady, Pepíku? Jdeš si s námi zahrát?“ zeptala se Dana.

„To už jsem marně zkoušel předevčírem,“ odpověděl jsem a předal Mánkův vzkaz.

„My už to víme, říkal nám to Toni.“

„Kdo? Borowitschka? Copak toho taky pozvali?“

„Samozřejmě. Prý jsou zvaní všichni, kdo tady byli přesně před rokem.“ Milan přerušil hru. „Ty mu pořád nevěříš?“

„Ne.“

„Možná změníš názor. Je to výborný společník.“

Už od studií přemýšlím, jestli je Milan politicky tak naivní, nebo naopak protřelý. Na škole byl aktivním svazákem, ale v soukromí se tvářil, jako že je nad věcí. A vlastně nejen v soukromí. Když byl někdo v ohrožení, a dokonce i když už vypukl nějaký průšvih, snažil se obě strany jakoby uchlácholit. Někdy uspěl, jindy ne, ale nikdy si nezadal. Když jsem četl Žert, zpočátku jsem si říkal, že toho Zemánka psal Kundera podle Milana. Ostatně se znali z menzy. Ale když jsem četl dál, pochopil jsem, že bych tímto srovnáním Milanovi ublížil. V době, kdy byl můj táta předčasně penzionován a maminka dělala šatnářku v plzeňském divadle, vedli prý na stranické schůzi jednání o mém vyloučení pro nespolehlivý kádrový původ (o tom, že maminka po půlroce i o tuto práci přišla, se naštěstí nikdy nedozvěděli). Nikdo mě nikomu neudal, taky nebylo proč, byl jsem dostatečně vystrašený, než abych si dovolil někde něco říct, ale zřejmě prostě potřebovali splnit plán postupu proti třídnímu nepříteli. „Soůůůdruzi!“ řval prý Jirchář. „Strana mu nedůůůvěřuje!“ Milan byl u toho za ČSM a veřejně se mě proti tomu hlupákovi zastal, že prý jsem nejlepší hráč v ročníku, že by mě měli naopak podporovat, a dokonce za mě převzal svazáckou záruku. Nevěděl jsem sice, v čem taková záruka spočívá, ale přesto jsem šel Milanovi poděkovat. Říkal, že mu nemám děkovat, že mu to mám oplatit, až to bude potřebovat. Skoro jsem se té představě smál. Milan měl přece ideální kádrový profil! Do strany vstoupil ještě na škole. Chování nezměnil, nikdy při budování socialismu příliš nejuchal. Jednou, ale až po několika letech, jsem se ho odvážil zeptat, co si vlastně o tom všem myslí. „To je zvláštní,“ řekl mi. „Zrovna včera se mě na to ptal Kábele.“ Kádrovák. Nebezpečný člověk. „Cos mu řekl?“ „Totéž, co teď řeknu tobě. Věřím v socialismus.“ „No jo, ale co si pod tím slovem představuješ?“ Věděl jsem, že provokuju. „Správně, Josef. Kábeleho naštěstí nenapadlo se mě na tohle zeptat.“ „Co bys mu odpověděl?“ Chvilku zaváhal. „Co asi? Měl bych mu říct, že je to skvělá myšlenka, které se chytili špatní lidé? Co kdyby náhodou pochopil, jak to myslím? Kdepak, Josef. Lhal bych. Stejně jako bys lhal na mém místě ty. V tomto ohledu,“ dodal jazykem kolegy Kroupy, „mezi námi rudá knížka rozdílu nečiní.“

Nikdy jsem si nemyslel, že můj nejlepší přítel bude komunista. Jenže všichni kamarádi z gymnázia zůstali v Hranicích a na studiích jsem kromě Milana nikomu nevěřil.

V divadelním orchestru hrál pět nebo šest let, nikdy se nedostal od posledního pultu, mysleli jsme si, že je tak špatný violista, ale pak se ukázalo, že má chronické bolesti zad a že lépe prostě hrát nemůže. Asi měl jít dávno dělat něco jiného, ale tehdy se to u nás tak vážně nebralo. Na divadelní orchestr to jakž takž stačilo. Milan byl navíc vždycky místopředsedou stranické organizace. Nikdy ne předsedou, i když se nad ním předsedové čas od času vystřídali. Žádnou kariéru nedělal a jednou mi řekl, že ho do partaje tlačila rodina, že maminka byla dokonce zakládající členkou strany v nějaké Horní Dolní u Prostějova, ale že on byl naopak průšvihář. Ale v socialismus věřil, prý jako všichni.

Jako oni všichni. Ale to jsem mu neřekl.

Někdy ve dvaa, nebo třiašedesátém z Milana udělali druhého dramaturga, ovšem funkci museli zřídit přímo pro něho. V orchestru jenom občas vypomáhal a pak s tím přestal nadobro. Kolegové to komentovali s jízlivým humorem, ale osobně proti Milanovi nikdo nic neměl. A on se vždycky choval slušně. Pak šel starý Mádr do penze a Milan zůstal jediným dramaturgem, jako je to všude jinde. Když jsme se potřebovali zbavit dirigenta Lesáka, byl to Milan, kdo dokázal výborně zformulovat umělecké i politické argumenty. Kábele, ten darebák, byl ovšem neoblomný a Lesák v divadle dosud straší a strašit nepochybně ještě dlouho bude. A vida, Kábele šel prý loni v srpnu proti tankům doslova s holýma rukama, komunista jeden zatracenej. Dočista se zbláznil, teď už je několik měsíců v černovickém špitále a do divadla se pravděpodobně nevrátí. Mučedník. No, mně tedy chybět nebude. Ta jeho pitomá tlustá semetrika píše děkovné dopisy na sovětský konzulát, jak u nás soudruzi statečně zachránili socialismus. To už vůbec nechápu, o co jí jde.

Před jedenáctou kluci dávno spokojeně spali, ani si nevšimli, že odcházíme. Do jídelny jsme vstoupili první, ale hned za námi Borowitschkovi. Bylo to rozpačité, Borowitschka sice mluví česky perfektně, ale jeho paní nerozumí vůbec. Manželka na ni zkoušela nějaké fráze, ale pak se omluvila, že německy mluvila naposledy za války, takže večírek ještě ani nezačal, a už bylo zaděláno na pořádné trapno.

Mánek přinesl pravý francouzský koňak, údajně vzácné pití, jenomže já se v tom nevyznám natolik, abych takový poklad dokázal upřímně ocenit. Milan vypadal potěšeně, tak jsem se tvářil podobně. Paní Mánková zapálila svíčky a v rohu jídelny nechala rozsvíceno několik červených žárovek. Světelný efekt byl úžasný. Na temně ozářeném stropu jídelny se najednou ještě mnohem půvabněji vyjímaly nádherné samorosty, z nichž visely lampy, nyní zhasnuté. Zatažené modrošedé záclonky, tmavohnědý koberec, na stole tmavozelený ubrus. Doba temna.

Na historku o Borowitschkově loňském návratu do Drážďan došlo záhy. Vyžádal si ji pan Mánek, který z ní předevčírem zachytil jen útržky, protože musel stále odbíhat k hostům v červené jídelně. Zvědav jsem na ni nebyl. Němce mám už třicet let v paměti jako bezcitné násilníky. Určitě takoví nejsou všichni, ale pamatuju si zlomeného tátu ve dnech Mnichova, i když mi bylo teprve osm, pamatuju si na rychlé stěhování z Nového Jičína, kam tátu z Plzně převeleli sotva tři měsíce před Mnichovem. Pamatuju si letecké poplachy, pamatuju si tvář pana profesora Přerosta z hranického gymnázia, kterého uvěznili a umučili. A němčiny jsem se bál víc než potom ruštiny. Agresivní a disharmonická řeč. Aspoň že Borowitschka mluví česky.

Když prý druhý den po invazi přišli Borowitschkovi ke svému autu na ústředním parkovišti, našli je pomalované a poškrábané hákovými kříži. Německých aut tam bylo víc a všechna skončila podobně, některá byla převrácená na střechu. Už jenom tomu se dá těžko věřit, řekl jsem si. A i kdyby, turistům nikdo auta na střechu neobrací. Turistům ne. Jen okupantům. Ostatně existuje vůbec nějaká příručka, jak se chovat slušně k okupantům?

Borowitschkovi se vrátili na chatu a přemýšleli, co dál. V noci jim paní Mánková pohlídala dceru a oni se s pomocí Knotových a pana Mánka pokusili auto umýt, což se jim alespoň částečně povedlo. Ještě v noci Borowitschka sundal poznávací značku a podařilo se mu strhnout i nálepku DDR ze zadního skla. Ve čtvrtek ráno mu v Budoucnosti věnovali několik papírových českých vlaječek a on jimi polepil ta místa karosérie, která jeho paní nedokázala umýt. Potom nasedli a jako zázrakem projeli přímo do Liberce a pak do Hřenska. Přes naši hranici se dostali snadno, pohraničník prý nad nimi jenom kroutil hlavou. Mysleli si, že mají vyhráno, ale na jejich vlastním území to teprve začalo. Hned za závorou vyšetřování, co v Československu dělali, co tam viděli, co si přivážejí, proč mají na autě nalepené tři československé vlaječky a kde ztratili poznávací značku. Borowitschka se jim snažil vysvětlit, že se značkou a bez vlaječek by nebylo snadné projet z Krkonoš až na hraniční přechod. Soudruzi poslouchali, pak naložili manželku a dceru do služebního auta a odvezli je — naštěstí, říkal Borowitschka — přímo do Drážďan. Zato s Borowitschkou sepisovali protokol až do noci a teprve potom mu dovolili vrátit se k autu. Nějaký celník mu pomohl odstranit vlaječky, pod nimiž ovšem objevil dva hákové kříže, o jejichž odstranění se v noci marně pokoušela paní Borowitschková. Znovu povolal soudruhy, znovu musel Borowitschka vysvětlovat a diktovat dodatek k protokolu a nakonec nasedl do auta a odjel domů. Před pátou ráno byl konečně v Drážďanech, auto schoval do garáže, pobral zavazadla a odešel se domů vyspat. V poledne pro něho přijeli místní tajní, odvezli ho na policii, tam si nechali znovu všechno vysvětlit, položili mu několik nezávazných otázek o kvalitě turistických služeb v Československu a nakonec si ho několikrát z různých úhlů vyfotili. Pár dnů se nic nedělo, ale potom mu jednou brzy ráno telefonovali jacísi známí, a když seběhl do trafiky a koupil si Neues Deutschland, zjistil, že ani v nejmenším nelhali. Hned na titulní stránce rozsáhlá reportáž o nebohém hudebníkovi z drážďanské filharmonie, který odjel s rodinou na dovolenou do českých hor a byl vystaven nemilosrdným útokům tamního obyvatelstva jen proto, že přijel ze socialistického státu. Tedy ze skutečného socialistického státu. Nechyběly obrázky auta zbaveného vlaječek, ale zato opatřeného říšskými symboly, na fotografii oproti skutečnosti záměrně zvýrazněnými. V popisku pak redakce čtenářům vysvětlila, že těmito symboly pomalovali čeští kontrarevolucionáři Borowitschkovic auto bezprostředně poté, kdy počátkem minulého týdne přijeli do Čech na prázdniny. Vojenský zásah v zemi byl nezbytný už kvůli bezpečnosti našich občanů pobývajících v Československu. A samozřejmě i obrázek samotného Borowitschky, jemuž se podle popisku podařilo s nasazením života svého i své rodiny projet severními Čechami a vrátit se domů v předvečer vstupu vojsk Varšavské smlouvy na československé území. Na fotografii měl strhané rysy, v očích strach a pod nimi kruhy. Bodejť by ne, po celonočním výslechu.

Nesmál jsem se. Ani vztek jsem necítil. V Neues Deutschland jsem to na vlastní oči neviděl a Borowitschkovi jsem nevěřil.

Vyzvali mě, abych i já popsal loňský návrat z dovolené. Nebylo to zdaleka tak dobrodružné. Manželka tehdy hned ráno sbalila všechny věci, já jsem ve Lhotce zjistil, že jediné spojení s vnějším světem zajišťují autobusy do Horního Poříčí a odtud vlak. Ale jestli něco pojede, kdy a kam, to mi nikdo nebyl schopen říct. Vrátil jsem se na chatu, Mánek zapřáhl Sylvu a svezl nás i s kufry a s plačícími dětmi, kterým se odtud nechtělo, do Lhotky k autobusu. Přestupovali jsme dvakrát nebo třikrát, než jsme se dostali z Poříčí do Hradce, ale odtud se nám podařilo chytit přímý rychlík až domů. Rychlík to byl, ale jel pomalu, každou chvíli musel zastavit, jednou, před Svitavami, skoro na hodinu. Netušili jsme, co nás v Závětří čeká, průvodčí věděl jen to, že vlak nepojede na hlavní nádraží, ale zastaví v některé menší stanici na kraji města. Ovšem než jsme stihli v Maloměřicích vystoupit, průvodčí přiběhl a sdělil nám, že nakonec v centru přece jenom zastavíme. Před hlavním nádražím jsme si najali taxi, kluci byli totiž úplně vyčerpaní a my jsme vůbec nevěděli, jestli jezdí tramvaje. Řidič se vyhnul několika sovětským vozům s kulomety a kulometčíky a šťastně nás dopravil domů.

Něco vyprávěl i Milan, něco dirigent Weissmann, jehož partnerka Marcela je nejen půvabná, ale i velmi inteligentní. Prý budoucí architektka. Weissmann mě překvapil informací, že od nové sezóny nastupuje do závětrovské filharmonie jako druhý dirigent. Myslel, že se tedy budeme často vídat, ale musel jsem mu bohužel přiznat, že nehraju ve filharmonii, nýbrž pouze v divadelním orchestru. A opravdu mě to zamrzelo, protože vyměnit toho hluchého Lesáka za tak nadaného šéfa by bylo příjemné. Kdyby Weissmann časem získal ve filharmonii nějaké významnější slovo, třeba by mi mohl pomoci, napadlo mě.

Po jedné hodině už jsme byli všichni ospalí, ale musím říct, že posezení v této skupině, koneckonců i s manželi Borowitschkovými, bylo příjemné, i když se pořád někomu muselo tlumočit do češtiny, nebo do němčiny. Možná se takovým večerům napříště nebudu vyhýbat. Milan to asi cítil podobně, protože než jsme se rozešli do pokojů, navrhl nám, že bychom se tady na Karlově boudě mohli vždy v srpnu scházet každoročně. Weissmann namítl, že jezdit každý rok na stejné místo se nemusí každému zamlouvat, ale že tedy alespoň po tu dobu, co budou sovětská vojska v republice, se k této dohodě připojí. Mánek říkal, že on a jeho paní nás na Karlově boudě vždy rádi přivítají. Borowitschka Milanův nápad také uvítal, říkal, že příjemnější dovolenou by si u nich ve východním Německu zařídit neuměl. Na to mu Jiřina odpověděla, že se tady s ním každoročně ráda setká, ale spřátelená vojska za zády by prý k tomu ani nepotřebovala. Ona si taková úplně zbytečná rýpnutí nikdy neodpustí. Toni to ale přijal pokorně a odpověděl jí, že on sám se marně těšil, že by Dubčekovy reformy mohly časem prorazit i v jeho zemi. Milan dal opět průchod svému optimismu a pravil, že invaze sice politické reformy výrazně zpomalila, ale rozhodně neudusila. Návrat k Novotného režimu prý není možný. Mánek pravil, že on se spíš bojí, aby to v budoucnu nebylo jako za Gottwalda.

Na to už neřekl nikdo nic.

5

„My jsme to věděli,“ řekl táta. „On nám to přiznal.“

„Kdy?“

„Nevím… To už nevím.“ Po delším čase se vrátily potíže. Špatně dýchal, špatně formuloval.

„Když ho přijali do té knihovny,“ pravila máma. „To jsme totiž byli všichni dost překvapení, že mu to dovolili.“

„Proč? Vždyť tam dělal akorát skladníka!“

„Jenomže skladník v univerzitní knihovně nemívá noční služby. A je mezi knihama, copak to nechápeš?“ Táta promluvil vzrušeně, ale plynule bez mezidechu. „Prostě… Prostě si polepšil… a to tehdy… u takových lidí… nebylo obvyklé…“ Už mu dech došel.

Napadlo mě, že by si naši měli vyvětrat. Vstal jsem a otevřel ventilačku.

„A jak vám to řek?“

„Přišel za mnou… do divadla. To bylo… poprvé od té chvilky… kdy ho vyhnali. Počkal… až dozkoušíme… a doprovodil mě… domů.“ A zase s nádechy.

„Myslím, že se pleteš,“ podruhé se máma vložila do debaty, jemněji, než to dělávala dřív. „On tě tenkrát v tom divadle skutečně vyzvedl, ale nic ti neřekl. Tys pak přišel domů a povídals mi o tom. Že tě vyhledal, ale jako by ti nic nechtěl.“

Otec mlčel a přemýšlel. „Tak možná… Možná to tak bylo… Já už si to nepamatuju.“

Z vodovodu pomalu odkapávala voda. Měl bych jim to zkusit spravit. Nebo na to někoho sehnat.

Stárnou naši, stárne celý byt.

„Řekl to tehdy mně, jen o pár dnů později,“ pokračovala máma. „Potkali jsme se kousek od školy, zastavil mě, vychrlil to na mě přímo na ulici, otočil se a odešel. Stála jsem na rohu Obilňáku možná pět minut. Stála jsem a brečela, jak je to hrozné, že já si klidně učím, zatímco on dělá skladníka, a teď ho ještě takhle zlomili. A taky jsem se bála, že mě někdo viděl, jak s ním jdu po ulici, a že až přijdu druhý den do práce, řeknou mi soudružko, co víte o tom, že jistý soudruh Knot chodí po městě a varuje občany sám před sebou? Jak to, že jste nám to neohlásila?“ Vstala a šla zavřít ventilačku. „Nejspíš mu řekli, že když s nimi nebude spolupracovat, tak ho z té knihovny zase vyhodí. Asi jim něco podepsal, ale copak to slušného člověka k něčemu zavazuje? A on byl tak slušný, že nám to přišel říct! A abychom se nemuseli bát, tak se s námi chtěl přestat stýkat. Musel se zříct kamarádů, aby se nebáli, že je ohrožuje! Chápeš to? Když poslali Dubčeka do důchodu, hned o tom byla na Hlasu Ameriky reportáž. Když zavřeli Havla, tak protestovaly všechny vlády světa! Ale tohle, co se stalo Milanovi, to byly ty skutečné tragédie! To bys měl napsat do těch vašich novin, ale to by se těm vašim Pražákům určitě nehodilo. Kdo ví, kdo tam v Praze koho udával. Ale Milana nikdo neznal, noční vrátný a skladník z knihovny, ten se jako oběť hodil tehdy a hodí se i dnes.“ Máma se rozčílila a zhluboka dýchala pro změnu ona. Pak bylo chvíli ticho.

„Jenom mě naštval… že s námi přestal jezdit… na tu Karlovku.“

„Neměl tolik dnů dovolené jako my,“ řekla máma.

„Vždyť tam s námi jezdili, jak jinak bych si je moh pamatovat?“ řekl jsem.

„Ale potom přestali,“ odpověděl táta.

„Třeba je tam už nepustili,“ napadlo mě. „Byla to přece chata pro hudebníky a divadelníky. A když ho z divadla vyhodili…“

„Klidně tam mohli jezdit dál,“ řekla máma.

„Copak o tom na ústředí nevěděli?“

„Věděli. Ale Dana učila na lidušce a směla tam zůstat. Tak se to bralo, jako že pracuje v oboru.“

„Jeho vyhodili z divadla a ji nechali učit?“

„Asi to na liduškách nějak míň hlídali. Ona nikdy nebyla v partaji a zrovna v sedmdesátým dost tragicky potratila, tak ji nechali být. A na Karlovku po nějaký čas jezdili dál. Paní Padevětová, která přidělovala poukazy, o Milanových problémech určitě věděla, ale byla to slušná ženská.“

„Kdo ví, jak to tehdy všechno bylo,“ pronesl otec. Na jeden nádech.

„Zjisti mi, kdo ten článek k vám do novin napsal, a já mu odpovím. Ale to si za rámeček nedá,“ pravila máma velmi rozhodným tónem.

„Kdo ví, jak to tehdy bylo,“ zopakoval jsem po tátovi. Případ pana Borowitschky se mi znovu připomněl. „Měli bychom počkat, co ještě vyjde najevo.“

„Kdepak, Milan by nikdy nikoho neudal,“ uzavřela debatu.

6

„Z jeho svazku se sice nedochovalo všechno, ale rozhodně je tam toho víc, než jsi viděl,“ pravil Vlado. Opět nad turkem, jenže už ne ve zrušené Kolbabě, ale v kavárně Tivoli, kterou naopak před pár dny otevřeli. Před dvaceti lety jsem se tady pravidelně svlékal do půl těla. Tehdy tu byly ordinace dětských lékařů, ovšem restituenta tradice nedojala, doktory vyhnal a z ordinací udělal příjemnou kavárnu, prý velmi podobnou té, která zde byla před ordinacemi. Tradic je vždy několik.

Od minulého setkání s Hornádem uplynulo přibližně půl roku. Pan Knot už v rádiu nepracoval, s koncem jednadevadesátého mlčky odešel zpátky do důchodu. Vlado mi několik měsíců nezvedal telefon, když jsem se s ním chtěl sejít a prohlédnout si, co tedy z Knotova svazku vlastně zbylo. Pražská redakce nás k mému údivu vyzývala, abychom v případu pokračovali a přinesli další podrobnosti. I mě by docela zajímaly, ale spíš z osobních důvodů. Mlčení, s nímž se strejdánek stáhl do ústraní, aniž by se pokusil vyhledat mě nebo kohokoli z redakce, natož třeba přímo mého otce, mé podezření jenom podporovalo. Prostě práskal. Ale žádné další informace jsem v rukávu neměl a bez Hornáda nebo Jelena jsem se k nim nemohl dostat. Pražáci kvůli tomu několikrát telefonovali, zvláště v době, kdy konkurence v článcích Ivana Drahovzala přinášela jeden podobný objev za druhým. Nemusel jsem se ovšem snažit ani vymlouvat. Mému místnímu šéfovi se do dalšího pitvání Knotova příběhu příliš nechtělo. Říkal, že by rád uchránil mé svědomí před mým mládím, ale ve skutečnosti měl spíš strach, že čím víc se bude do estébáckých svazků nahlížet, tím víc se v nich najde. Když pak vyšly Cibulkovy seznamy a kdosi je přinesl do redakce, odešel se preventivně ožrat. Druhý den ráno přišel do práce, prolistoval je, spokojeně se v nich nenašel a šel se ožrat znovu.

Nakonec se Hornád ozval sám a setkání jsme si domluvili hned na druhý den.

„Já ti ale ten svazek dát nemůžu,“ řekl.

„Vždyť si ho přece nechci odnést! Jen prolistovat!“

„Proč?“

„Třeba proto, abych si mohl být jistej, že jsem mu neublížil,“ zkusil jsem jednu z možností.

„A proč tak najednou?“

„Najednou? Volám ti půl roku.“

„Jsem pořád v terénu… Podívej, do archivu tě pustit nemůžu. Teď už je to hlídaný. Ale strach mít nemusíš, určitěs mu neublížil. A jestli tě zajímá, co tam bylo o tvém otci, tak šlo o to, že estébáci chtěli mít v orchestru nějakýho kontakta.“

„Cože? Kontakta?“

„Jo, kontakta.“ Příčinu mého údivu Vlado nepochopil.

„Otec tvrdí, že nikdy u žádnýho výslechu nebyl.“

„Nejsi naivní? To se přece nedělalo jen tak, že někoho chytli pod krkem a on pak byl povolnej. Nejlíp slouží ten, kdo neví, že slouží. Šikovní agenti si takhle získávali informace sami pro sebe od zcela nezainteresovaných nešťastníků a pak je jenom předávali řídícím orgánům. Otec vůbec nemusel vědět, že se baví s agentem. Prostě měl kamaráda, se kterým občas zašel na pivo, řek mu, co je v divadle novýho, a Knot to potom estébákům prodal sám.“

„To myslíš vážně?“

„Já nevím, jestli to zrovna mezi nimi bylo právě takhle. Ale než jsem ti tehdy volal, potřeboval jsem vědět, jestli náhodou tvoje rodina v tom průseru nejede taky. A zjistil jsem, že tvůj otec nikde vedenej nebyl. Ani jako agent, ani jako důvěrník.“

„Co znamená důvěrník?“

„To byli třeba taky právě ti chudáci, kteří si povídali s přáteli a vůbec netušili, že mají za kamarády slušně výkonný áčka.“

„Áčka?“

„Agenty.“

„Takže kdyby ho Knot nahlásil jako svýho informátora, tak ho estébáci evidovali jako důvěrníka?“

„Mohli, ale nemuseli. Ačkoli nejspíš ano. Rádi měli o lidech přehled. A kdyby potřebovali v divadle udělat nějakou akci, už by věděli, že tam někoho mají.“

„Aniž by o tom táta věděl.“

„Přesně tak. Ale zase jiní důvěrníci byli ještě větší svině než agenti a spolupracovali zcela vědomě. Je to případ od případu.“

„Ale když tam táta není, tak to znamená, že ho Knot nikdy neprásk, nebo aspoň neprohlásil za svůj zdroj, ne?“

„Hele,“ Vlado se napil mezitím už úplně chladné kávy. „Knot nebyl zase tak výkonnej agent. Máme tam mnohem horší případy. Prostě plnil úkoly, protože mu slíbili, že se bude moct vrátit k oboru, on si pořád podával nějaké žádosti o přijetí a nikdy ho nikam nepřijali. Nakonec se asi smířil s tím, že v té knihovně zůstane do smrti.“

„A proč myslíš, že mu nepomohli? Víc by si ho zavázali, ne?“

„Nevím. Třeba věděli, že by byl mezi přáteli náhle podezřelej. Nebo potřebovali mít svýho člověka právě v knihovně. A zrovna takovýho, kterej budí mezi kolegy důvěru. Kromě toho na vykopnutýho partajníka nedopadl tak špatně. Dělal sice v knihovně tu nejhorší práci, mezi lidi ani pořádně nesměl, nejspíš jen tahal knížky ze skladu a do skladu, ale pořád to byla knihovna. Taky moh zůstat noční vrátnej. Nebo skončit v těžkým průmyslu. Nebo ještě hůř. A Knot si tohle nejspíš uvědomoval.“

„Hm. Ale přesto bych ten svazek chtěl vidět.“

„Ti říkám, že to nejde.“

Nadechl jsem se jako táta před každou promluvou. Zatím mi jeden nádech stačil i na čtyři věty, ne jen na čtyři slova. „Vlado, ty vole! Potřebovals něco, já jsem to proved, i když to zrovna ode mě bylo vůči Knotovi dost hnusný. Teď potřebuju něco já. Neprásknu tě, do novin to nedám, ale chci si bejt jistej, že to bylo právě tak, jak říkáš.“

Znovu se chtěl napít, ale v šálku už měl jenom lógr na dně. „Nic jsem od tebe nepotřeboval. Bylo tisíc cest, kterejma jsme to mohli pustit.“

„Já vím, Drahovzal v poslední době píše jak sjednanej.“

Skoro se usmál. A já jsem se rozhodl, že přestanu lhát.

„Jde mi ještě o něco. Na jednom tom papíru je záznam, jak Knot práskl chlapa jménem Borovička. Psáno Borowitschka nebo jak. Byl to Němec, měl krásnou dceru a na prázdniny jezdil na stejnou chatu jako naši a jako Knotovi. Pak se jednoho dne nevrátil z túry, zatkli ho prý dokonce přímo na Sněžce a já už o něm nikdy neslyšel. A teď, skoro po dvaceti letech, si jeho jméno přečtu v Knotově hlášení. Chtěl bych prostě vědět, o co šlo.“

Naklonil se přes stůl. „Já už tam nedělám,“ zašeptal.

„Cože?“

„Dělám jinde. U firmy jsem samozřejmě zůstal, ale jsem… Prostě bývám víc v terénu. Neptej se.“

„Ještě nějaké přání, pánové?“ Servírka projevila zdvořilý zájem.

„Zaplatím,“ řekl jí Vlado. Spočítala účet, dostala čtyřicet korun a Vlado se zvedl.

„A Jelen? Ten už je taky pryč?“ zeptal jsem se.

„Jaks to říkal? Borowitschka?“

„Jo.“

„Já něco zkusím.“

7

Pátek 22. 8. 1969

Pavlík se „strejdánkem“ šli hned po snídani plácat do míčku. Nevím, co na tom Milana baví, je ovšem obdivuhodné, že věnuje tolik času cizímu dítěti. Dokonce to nevypadá, že by se musel nějak zvlášť nutit. Pavlík se vrací vždy zcela rozjařený a dá nám velkou práci ho uklidnit, aby se dokázal aspoň soustředěně najíst. Petra naučila malá slečna Bartoňová hrát kanastu a on by od té chvíle nejraději nedělal nic jiného. Kdybychom chtěli, měli bychom tu na sebe s Jiřinou nebývale mnoho času. Škoda.

Milan přivedl Pavlíka až po jedenácté, co tam celé dopoledne dělali, ví pámbu. Pavlík říkal, že hráli pimpom. Úroveň hry určitě odpovídala spíše Pavlíkově výslovnosti než pravidlům stolního tenisu, ale je hezké, že se umí takto zabavit. Napadlo mě, že bychom se s Jiřinou mohli přidat k aperitivčikům, jak říká Šnajdr těm několika hostům, kteří vždycky před polednem chodí do červené jídelny na cinzano. Denně bychom si to asi dovolit nemohli, ale jednou za týden a pouze na dovolené, proč ne.

Milan právě objednával a byl naší přítomností natolik překvapen, že manželce i mně objednal skleničku na svůj účet. Přisedli jsme si k Weissmannovi, který byl hluboce začten do Rudého práva. Mánek bohužel kromě Rudého práva kupuje pouze místní deník Pochodeň, který jsem jednou zkusil otevřít, ale kulturní rubriku hodnou toho jména jsem tam vůbec nenašel.

Milan chválil Pavlíkovy výkony v pink ponku, Jiřina se s ním pustila do řeči, Šnajdr kouřil, Weissmann mlčky četl noviny, jeho přítelkyně Marcela (od včerejška si tykáme, přemýšlel jsem, jestli bych neměl nabídnout tykání i Weissmannovi, ale dobře vím, že dirigenti si s muzikanty obvykle tykat nechtějí) četla nějakou detektivku. Usrkával jsem cinzana (bylo to dobré, možná bychom nemuseli tolik šetřit) a pozoroval jsem je.

„Co píšou v největším a nejčtenějším?“ obrátil se Milan na Weissmanna.

Chvíli mlčel. „Žádné dobré zprávy,“ odpověděl.

„Poslouchal jsem ráno tranďák,“ poznamenal Šnajdr. Do jídelny přišel Borowitschka a posadil se vedle Jiřiny.

„Co se stalo?“ zeptal se Milan.

„Nejsem si jist vašimi optimistickými prognózami, pane Knote,“ zvedl Weissmann oči od novin. „Demonstraci v Praze tvrdě rozehnali, a jak se zdá, byli tam i mrtví.“

Milan mlčel.

„Tady píšou: Pozdě večer se ve středu města objevily i překážky, z nichž kriminální živly střílely ze samopalů do bezbranných občanů. Zastřeleni byli dva mladí lidé a zraněno, i těžce, několik dalších lidí. Je zřejmé, že tento útok měl vyvolat paniku a zastrašit příslušníky VB, kteří v té době samopaly neměli.“

„To si umím představit,“ řekl jsem. „V té době samopaly neměli. A demonstranti, vyzbrojení americkými zpravodajskými službami, nejspíš střílejí po sobě navzájem.“

„Přesně to z toho vyplývá,“ poznamenal Weissmann. „A tady, dámy a pánové, píšou dokonce o nás. Poslouchejte: Na politické frontě probíhá velký zápas o totální likvidaci všech reakčních a pravicových sil. Zdravé síly ve straně a společnosti dovedou tento zápas k vítěznému konci. To si uvědomují i ti rozvraceči, kteří se v posledních dnech stáhli z politického kolbiště, kteří se svými spojenci a poradci zalezli do horských chat a úkrytů, aby nemuseli otevřeně přiznat barvu před zraky veřejnosti.“

„Proboha, do horských chat a úkrytů! Koho tím myslí?“

„Nejspíš nikoho,“ ozval se Šnajdr. „Takhle se vytvářejí záminky. Zřejmě mají nějaký tip a potřebují udělat pořádnou prohlídku na nějaké horské chatě. Přepadnou jich tak pět šest, i když jim půjde jen o jednu konkrétní. Nejspíš už to dneska k ránu udělali. A tady si čtenář dopředu přečetl zdůvodnění.“

„Pánové, nežertujte,“ vložil se do debaty Mánek. „Prosím, nežertujte. Tohle smrdí.“

„Já nežertuju, pane Mánek. Bohužel nežertuju.“

Chvíli bylo ticho. Pomalu přicházeli další hosté. Ve dvanáct Mánkovi obvykle otevírají bílou jídelnu.

„Dva mrtví,“ řekla polohlasem Jiřina. „Slyšíš to? Dva mrtví! A nezastřelil je žádnej Rusák! Naši je zastřelili! Čeho myslíš, že se tady ještě dožijem?“

Věděl jsem, kam míří. A na koho míří. Milan ji ale přerušil.

„Kdo ví, jak to bylo.“

„To nevím, Milane, jak to bylo. Ale vím, jak to bude. A ty bys to věděl taky, kdyby ses nebál si to přiznat.“ Přestávala se ovládat. „Proč už dávno nejsme pryč? Co tady ještě děláme? Tohle bude jenom horší. Žádné reformy, Milane. Bude se střílet, zatýkat, zavírat, odsuzovat na doživotí. Bude to horší, mnohem horší, než to bylo za Novotnýho. A my jako ty ovce pitomé tady budeme sedět a budeme na to čekat!“

Jejímu výstupu přihlíželo početné publikum. Ani pro ně to určitě nebyl aperitiv, po kterém by člověk dostal chuť k jídlu. A to nemluvím o nebezpečí, do něhož Jiřina uvrhla celou rodinu. Copak známe všechny hosty? Copak víme, kdo a proč sem jezdí?

Svíčková paní Mánkové mi ovšem chutnala a zdálo se, že i Jiřina se postupně uklidňuje. Pavlík s Petrem pochopili, že se něco děje, a během jídla skoro nepromluvili. Asi třikrát jsem se to pokusil prolomit, ale Jiřina vždy jen zavrtěla hlavou.

Odpoledne jsme šli do Lhotky do cukrárny. Bartoňovi zítra odjíždějí, začínají balit a Ivanku k Petrově radosti poslali s námi. A bylo to dobře, děti k sobě vždy připoutají pozornost a člověk se s nimi odreaguje. Bylo sice stále zataženo, a to jak na obloze, tak mezi mnou a Jiřinou, ale tam ani tam se zatím nerozpršelo.

Chvíli před půl pátou jsme se vydali lesní cestou zpátky na chatu. Starší děti zmizely za druhou zatáčkou, že na nás počkají na houpačce před chatou, Pavlík capkal s námi a v posledním prudkém úseku se nechal vynést na zádech. Jenže jakmile jsme se přiblížili vrcholu, rozhodl se, že dál už půjde sám, a když zaostřil na houpačku a zjistil, že na ní sedí Petr s Ivankou, rozběhl se za nimi. Poprvé během dnešního odpoledne jsme zůstali s Jiřinou sami. Několik kroků jsem šel těsně za ní, ale ona se po chvíli zastavila.

„Při první příležitosti sbalím kluky a odjedem,“ řekla hlasem jedovatým a rozhodným. Jakoby vůbec ne hysterickým.

„Kam?“

„Kamkoli.“

Najednou mi bylo všechno jedno. Celou dovolenou je protivná, chová se ke mně jako k cizímu, já se držím zpátky, abych ji nedráždil, ale stejně mi to není nic platné. Nadechl jsem se. „Jasně. Oni totiž všude na světě čekají na učitelku z Horní Dolní.“

Kupodivu se neurazila. „O to se nestarej. Ty si klidně zůstaň, kde jsi. Ale nebudeš ničit budoucnost mým dětem!“

„Víš co? Ty si odjeď kam chceš, ale děti tady zůstanou! Narodily se tady a tady něco dokážou. Tady, rozumíš?“

„Tady? Tady nedokážou nic. Jako tady nikdy nic nedokážeš ty ani já. Jediný úspěch, kterého tady můžeš dosáhnout, je přežít. Přežívat a přežít. Pokud tě cestou do práce nezastřelí nějaký demonstrant se samopalem!“

Teď už byla hysterická.

„Cestou do práce nikdo nikoho nezastřelil. Stačí nelézt na ty demonstrace! Už od toho hokeje přece víme, že to nemá žádný smysl! A kdo četl noviny nejen dneska, ale i včera a předevčírem, tak musel vědět, co přijde.“

„Aha. A co má podle tebe smysl?“

Nepříjemná otázka. „Nevím. Teď nevím. Všechno se musí nějak urovnat. Nějak uklidnit, zpřehlednit. Musíme přesněji vědět, kdo je kdo a co chce. Musíme zjistit, co se ještě dá zachránit. Prostě musíme chvilku počkat.“

„Počkat. Prý počkat. A jak dlouho? Ještě jednou dvacet let? To ti bude šedesát a dočkáš se akorát tak penze.“

Poslední větu vyslovila tichým, klidným hlasem. Vykročili jsme k chatě.

Asi měla pravdu.

Asi ve všem.

</section>
