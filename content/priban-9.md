---
contentType: prose
---

<section>

pátá kapitola

1

Stála zády ke mně, dívala se do výlohy zavřené trafiky (byla přece neděle), pravou nohou si sotva znatelně podupávala do rytmu písničky, kterou si zrovna v duchu zpívala, a stála tam sama. Všichni ostatní přešlapovali mimo rytmus u nástupiště číslo šest, k němuž za pět nebo deset minut přijede první z autobusů do Lhotky. Ano, tentokrát jsme tu včas. Možná vůbec poprvé za celá léta, co na Karlovku jezdíme, jsme na nástupišti dřív než autobus.

Sportovní postava, vlasy černější než posledně, tmavomodré džíny s laclem, boky skoro žádné. Naši si jí nevšimli, prošli jsme kolem trafiky, musel jsem s nimi, vlekl jsem větší ze dvou kufrů a v druhé ruce tašku. Menší kufr nesl táta, ačkoli máma ani pár metrů před cílem nepřestala s pokusy jeho zavazadlo převzít. Byl v nemocnici skoro čtyři týdny, ale vrátil se odpočatý, spokojený a dýchal jako kterýkoli zdravý člověk. Teď se zařadil na konec fronty, máma ho stejně jako loni i předpředloni posílá dopředu, protože přece máme místenky, táta jí stejně jako loni i předpředloni odpoví, že to nemá smysl, protože zatím nevíme, ke kterému nástupišti autobus číslo dvě přistaví (pro místenky jsme šli až v pondělí, což na jedničku nestačilo), máma neprotestuje, ale vezme ode mě tašku a popojde do volného prostoru, aby se jí lépe startovalo, ať už dvojka najede kamkoli. Postavil jsem svůj kufr vedle tátova a chtěl jsem se vrátit k trafice, ale táta mi stiskl ruku, řekl, abych počkal u kufrů, sám vystoupil z fronty a vydal se kupředu, jako by se najednou rozhodl, že mámu poslechne. Díval jsem se za ním, přes hlavy čekajících se mi zdálo, že se s někým dává do řeči, že se s někým objímá, což bylo zvláštní, protože takto srdečný táta nebývá, ale pak jsem mezi hlavami lépe zaostřil. Byl to šedivý pán s knírem a nemoderními brýlemi, a došlo mi to, až když se paní Knotová otočila přímo ke mně, usmála se a zamávala. Pak mi Yveta zaklepala na rameno. Objal jsem ji jako táta pana Knota. Boky neměla, ale to přece nevadí, řekl jsem si.

Že protentokrát patří ke Knotovým, jsem pochopil, když najíždějící autobus číslo dvě elegantně přibrzdil u nástupiště číslo sedm a příležitostná rodina se začala sbíhat. Naštěstí ani pan Knot nebyl v předprodeji místenek včas. Opodál stála paní Honzíková s Honzíkem, vyrostl, mohlo mu být už devět nebo deset, pan Honzík šel ukládat zavazadla do autobusu číslo jedna, na zpáteční cestě k rodině se pozdravil s tátou, taky maminky si zamávaly, ale pak se každá odebrala ke svému řidiči. Zůstal jsem s rodiči na místech devět až jedenáct, Knotovy i s Yvetou spolkla ulička v hloubi autobusu. Pak se všichni usadili, řidič vycouval, přeřadil a otočil volant směrem ke Lhotce.

Ohlédl jsem se po Yvetě. Možná jediné volné místo v celém autobusu bylo vedle ní.

„Nechoď dozadu, bude ti špatně,“ řekla máma.

„Kolik mi je?“ odpověděl jsem přes rameno a vyrazil za Yvetou.

![](image/divider.jpg)

Nehnul jsem se od ní ani během přestávky v Hradci. Dozvěděl jsem se, že stejně jako já studuje na gymplu, jenže na Něvské, a stejně jako já má teprve po prváku, i když je o rok starší, protože šla až z devítky. Potvrdila mi, že se u nich do školy nesmí chodit v džínách, jak se v Závětří proslýchá, prý kvůli tomu komunistickému hňupovi Vazelínovi, který tam dělá ředitele, ale řeči o povinném svazáckém kroji jsou prý jenom řeči, ten totiž musí nosit jen ve výjimečných dnech, na Prvního máje nebo o Velké říjnové. Netěší se na taneční, ale je na ně zvědavá. Jako já. Ve stánku kousek od nádražního bufetu měli pomerančovou zmrzlinu, což bylo velmi neobvyklé, navíc nikoli carpigiani, ale kopečkovou, nad čímž pan Knot zajásal, protože takovou zmrzlinu si prý pamatuje z mládí, hned svolal mé rodiče i svou ženu, aby si taky dali, a než přišli, koupil jednu dvojitou mně i Yvetě.

Povídali jsme si i cestou z Hradce, ale už ne tolik. Čím víc jsme se blížili ke Lhotce, tím stručněji mi Yveta odpovídala, a když jsme projeli Poříčím, přestala mluvit úplně. Hleděla z okna autobusu a postupně si vybavovala všechny stromy, dopravní značky a zatáčky (z nichž zatím ani jedna nebyla poslední), minuli jsme přehradní hráz, odbočku na Krausovky i novou benzinku a pak se konečně objevilo úplně obsazené parkoviště a za ním poloprázdné autobusové nádraží. Zastavili jsme, dlouho jsme přešlapovali v uličce, než nám spolucestující uvolnili průchod, ale pak jsme konečně vystoupili a nadechli se. Stromy, řeka. Auta, autobusy. Yveta vypadala šťastně, pokud jsem si za tím slovem tenkrát uměl něco představit. Zase jsem si vzpomněl na Neckáře. Kolik vlastně je ti? / Jsme velcí? / Věčné děti?

Gaz ABU 95-39 na nás ovšem nečekal. Přidali jsme se k trpělivě čekající rodině Honzíkových, jejíž autobus dorazil chvíli před naším, ale prostát drahocenné minuty ve Lhotce na nádraží se nám nechtělo. Pan Knot se vydal do telefonní budky před poštou a pak se vrátil se zprávou: Franta je zaneprázdněn přípravou oběda, nemá tam nikoho k ruce, zavazadla máme nechat v úschovně Horského hotelu, přijede pro ně odpoledne. Máma skočila po kufru, který v Závětří od tramvaje k nádraží nesl táta, a před úschovnou byla první. Na dveřích cedule Pro nemoc zavřeno, pan Knot se šel přeptat na recepci, kde mu ovšem pomoci neuměli nebo nechtěli, ještě jeden telefon na Karlovku a nový vzkaz. Dospělí se mají vypravit na chatu, děti ať zůstanou u kufrů, Franta přijede, jakmile to bude trochu možné, a naloží kufry i děti.

Všichni souhlasili, jen máma se snažila přimět tátu, aby na Frantu počkal i on. „Skoro celý měsíc jsi byl v nemocnici, přece se nemůžeš do toho kopce plazit pěšky!“

„Skoro celý měsíc v nemocnici jsem se právě na tuhle cestu těšil,“ odpověděl. A odešel s ostatními.

„Já už půjdu do čtvrté!“ oznámil Honzík, jen co jeho i naši rodiče zmizeli za milkbarem.

„Vidíš, a já teprve do druhé!“ řekla Yveta.

„Jak to?“ zeptal se téměř užasle.

„Protože když jsi na gymnáziu, počítají se třídy zase od začátku,“ vysvětlila mu.

Hluboce se zamyslel. „Tak to já na gymnázium nepůjdu.“

„Náhodou je to tam dobrý,“ namítla Yveta. „Ve třídě je nás pětadvacet holek, to je pro kluky úplnej ráj, no řekni!“

„Holky jsou blbý.“

„Proč myslíš?“

„Umí se akorát posmívat.“

„Ale neříkej. Tobě se posmívají?“

„Někdy jo.“

„A proč?“

„Hlavně kvůli tělocviku.“

„Proč kvůli tělocviku?“

„Protože nevyskočím na kozu. A kotrmelec umím jenom na bok.“

„Na bok?“

Posadil jsem se na největší kufr (byl samozřejmě náš) a nechal jsem Yvetu, ať od Honzíka vyzví všechno, co ji zajímá. Ale byl jsem nedočkavý, pět hodin s Yvetou v autobuse mi nestačilo, ještě bylo o čem mluvit, ještě bylo na co se jí ptát (třeba na maminku a proč nepřijela s ní), ještě bylo o čem jí vyprávět.

„Honzíku, nic si z toho nedělej, kotrmelec tě klidně naučím.“

„Nenaučíš. Už to zkoušela i maminka.“

„Maminka je maminka, ale já jsem kdysi chodila do gymnastiky, takže vím, jak se má kotrmelec učit.“

„A kde mě ho naučíš? Na Karlovce přece nejsou žíněnky!“

„Ale za pingpongárnou je veliká louka, ta úplně stačí.“

„Válet se po louce mi maminka nedovolí,“ pokrčil rameny Honzík.

„Když jí řekneme, že se naučíš kotrmelec, tak ti to určitě dovolí, a ještě bude ráda.“

Do debaty jsem se nezapojil. Na Frantu jsem počkal mlčky a koneckonců trpělivě, ale zato dlouho, možná půl hodiny. Pak přijel gaz správné barvy a správné espézetky, ale s nesprávným Frantou. Zastavil, vyskočil a zařval:

„Kde jste sakra s těma kuframa? Už deset minut vás hledám na nádraží!“

Sotva jsem se nadechl. „Pan Knot říkal, že jste nás poslal k úschovně,“ zkusil jsem mu připomenout. Zaskočil mě, hlas se mi nepříjemně zhoupl.

„Když byla zavřená, tak jste se měli vrátit. Copak nevidíte, že sem je zákaz vjezdu?“

„Ale dopravní obsluze…“ řekl jsem.

Honzík schoval ruku do Yvetiny.

„Nežvaň, prosím tě. Já snad vím líp, jak to tady ve Lhotce chodí!“

Otevřel zadní dveře gazu a čekal, až naložíme tašky a kufry. Zvládl jsem dva, ale ty ostatní ne. Jeden z nich jsem v Závětří nesl až na nádraží, ale teď jako bych na něj neměl sílu. Honzík ji ani nehledal a Yveta tiše řekla: „Dobrý den.“

Otočil se k ní, malou chvíli se rozmýšlel, ale nakonec odpověděl. „Dobrý den,“ pravil mírněji a vlídnějším hlasem. „Ty jsi Yveta, viď?“

„Ne,“ řekla. „Ty jsem byla tenkrát, dneska už jsem vy. A tyhle kufry neuzvednu.“

Koukal jsem.

Franta možná chtěl znovu začít křičet, ale Yveta měla pláč v očích a on si ho všiml. Chvíli na ni hleděl, pak naskládal zbývající kufry do gazu a zavřel za nimi.

„To se mi moc nepovedlo, že?“ obrátil se znovu k Yvetě. Bezmála zdvořile. Najednou starý Franta. Nebo skoro on.

Jenže neodpověděla, pláč už měla i v krku. Dětský pláč, napadlo mě. Ale ani mně se nechtělo mluvit.

Přesto jsem se zeptal. „Vezmete nás nahoru?“

Potřeboval pár vteřin, aby se rozmyslel a znovu otevřel zadní dveře. „Vyskoč si,“ řekl a Honzíkovi dokonce pomohl. „Vy můžete dopředu,“ ukázal Yvetě. Ironii jsem v tom vyknutí nepostřehl.

Za hotelem Lomnice odbočil po můstku doprava, ale namísto zajížďky k nové panelové cestě otočil auto ke staré. Po té se už ovšem několik let nejezdí.

„Jedete po staré?“ zkusil jsem nezávazný dialog. Po tom nešťastném začátku jsem chtěl s Frantou rychle vyměnit přesně tolik slov a vět, abych se na Karlovku ještě stihl znovu začít těšit.

„Musím. Než jsem vyjel z chaty, přiběhl pan Knot, že se tvému otci cestou udělalo špatně. Musíme ho u Tabulovek naložit. Proto jsem tak spěchal, víš? Naštěstí je zrovna na chatě doktorka. Mimochodem — tobě ještě můžu tykat?“

![](image/divider.jpg)

Táta seděl opřený o strom u kraje cesty v jediném rovnějším místě celého kopce, kde mohl Franta zastavit a odkud se dokázal znovu rozjet. U něho máma, Honzíkovi i oba Knotovi (takže pan Knot si ten příšerný kopec vyjde podruhé? podruhé za jedno odpoledne?), táta sice s máminou pomocí vstal, ale nenarovnal se a na Yvetino místo vedle Franty se vyškrábat nedokázal. Pan Knot s panem Honzíkem ho tam s velkými obtížemi vysadili, naskočili jsme s Honzíkem zpátky ke kufrům, ale Franta řekl, že spíš než děti bude nahoře potřebovat dospělé chlapy, aby tátovi pomohli vystoupit.

Pan Honzík tedy Honzíka zase sundal, ale strejdánek řekl: „Však my to s Pavlem zvládnem.“ Naskočil za mnou, Franta pokrčil rameny, ale mlčky za námi zavřel a vrátil se k volantu.

![](image/divider.jpg)

„Na chození po horách to nebude,“ sklapla paní doktorka Fašková lékařskou tašku. „Letos jste tu opravdu jen na rekreaci.“ V hale měli pro tátu připravené lehátko, ale když jsme mu s panem Knotem pomohli vystoupit z gazu, už je nepotřeboval. Posadil se do nejbližšího zeleného křesla, vypadal vyčerpaně, ale dýchal pravidelně. „Kdybyste ucítil jakoukoli slabost, musíte mi to okamžitě říct. I v noci by mě musela paní Jiřina vzbudit, rozumíte?“

„Buďte rád, že nejste dechař,“ poznamenal pan Faško. První vážná věta, kterou jsem od něho kdy slyšel. „Ale na druhé straně,“ zakašlal, „s těmito problémy by vám šly synkopy jedna báseň.“

Máma vběhla do chaty a vypadala vyčerpaněji než táta. Doktorka Fašková zopakovala diagnózu.

„Myslím, že váš muž pouze přecenil síly. Po takovém zákroku se musí šetřit několik měsíců. Proč jste ho rovnou neposadili panu Františkovi do gazu?“

Máma bezmocně rozpažila. Do chaty vešla Yveta a zamířila ke mně. „Jak je mu?“ zeptala se šeptem. A zlehka se ke mně přitiskla. Vypadala, jako že se o tátu bojí.

Tentokrát o mého.

2

Úterý 1. 8. 1972

U snídaně se o zábavu celé chaty postarala malá Kroupová. Chtěla se napít kakaa, ale asi měla prasklý hrníček, nějak nešikovně ho skousla a pořezala si ústa. Bylo u toho trochu krve, a tak Mánek poslal Frantu, aby nastartoval gaz (s koněm se letos dolů nejezdí, prý už by se Sylva nedokázala vrátit) a odvezl Yvetku do Lhotky k lékaři. Ovšem jak pak říkal kolega Kroupa, mladičký lékař se lekl šití a poslal celou výpravu do špitálu v Poříčí, kde Yvetku ošetřili. Bylo to prý jednoduché a rychlé, šít se nakonec nemuselo a Yvetka byla statečná. Paní Mánková jí za to k obědu uvařila krupičnou kaši (dal jsem si taky jako desert). Naposledy nám tady krupici vařili k večeři jednadvacátého srpna. Už to budou čtyři roky.

Turka jsme si objednali ke konferenčnímu stolku u krbu, ale Milan si k nám přisedl jen na chvíli, než prý zase odběhne do Frantovy dílničky (od neděle jsou tam spolu zavření skoro pořád, až se Mánek zlobí, že František nikdy není tam, kde má být, a co prý s takovým pomocníkem). Nemohu se zbavit dojmu, že je k nám Milan méně srdečný než dřív. Zřejmě se ještě nesmířil s tím, že jsme s Jiřinou ani letos nechtěli posunout termín dovolené tak, abychom zde byli přes jednadvacátý srpen. Vymlouval jsem se na velké prádlo a na Jiřinin povinný nástup do školy, ale hlavní důvod jsem mu přiznat nedokázal. 10. září odjíždíme se souborem do Francie a zkoušet začínáme shodou okolností právě jednadvacátého srpna. Jsem v nonetu jen na záskok za kolegu Hrazdíru, který je po mrtvici, a musím se snažit, aby si mě pak případně i nechali. Vždyť jsem se konečně dostal k pořádné muzice! A ve Francii jsem ještě nebyl. Ale jak mám tohle vysvětlovat zrovna Knotovým!?

Na odpoledne svolal Milan přítomné děti a jejich rodiče k malému výletu, prý s překvapením. Ve tři hodiny jsme vyšli do lesa nad chatu, na prvním rozcestí jsme odbočili směrem k potoku a u něho jsme se zastavili. V místě, kde voda překoná cestu a začne znovu padat do lesa, byl terén mírně upravený a na dvou místech jsem si všiml velikých vyřezaných vidlic, pevně zaražených do země. Pak se najednou odkudsi z lesa vynořil Franta, převlečený za Krakonoše (ale tak, aby ho děti poznaly), a předvedl slíbené překvapení. Byl to mlýnek, sestavený z dlouhých dřevěných lopatek, zasazených do modré plechovky od džusu. Děti ztichly a čekaly, co se bude dít, a já jsem konečně pochopil, proč se Milan v posledních dnech skoro nehnul z Frantovy dílny. Franta mlýnek nasadil do připravených vidlic, proud jím začal točit a voda vskutku efektně a k nadšení všech dětí stříkala na všechny strany.

A Milan držel řeč. Vyprávěl, že když se loni o kus dál na této cestě ztratil malý Zapletal, donesla se nám informace, že byl nalezen na cestě u nějakého modrého mlýna. A protože Milan marně pátral, kde je v okolí nějaký mlýn, a ještě k tomu modrý, rozhodl se, že tajemnou a nejspíš mylnou informaci dodatečně potvrdí, a že dokonce dodrží i barevné zadání (což nebylo obtížné, bleděmodrých plechovek od pomerančového džusu se na Karlovce spotřebuje nemálo). Franta měl s sebou fotoaparát, a když se všichni vynadívali, začal přítomné děti aranžovat kolem mlýnku. Vzpomněl jsem, že nás kdysi táta taky několikrát fotografoval s dětmi, které bydlely v ulici a s nimiž jsem si každé odpoledne hrával. Kdo ví, kde je jim konec. Možná bych to mohl zjistit, ale to bych si musel pamatovat, jak se jmenovaly. Mirka. Vlasta. Lída. Nebo Líba? A dál? Fotky mám, ale to je vše. Která z nich je Mirka? Od konce války o nich nevím vůbec nic. Bude si Pavel za třicet let pamatovat, jak se jmenovaly slečny z Karlovky, s nimiž se na fotografii drží za ramena?

Ostatní postupně odcházeli do chaty, ale my s Milanem a několika dětmi jsme v lese pobyli skoro dvě hodiny. Petr trpělivé Járince zaníceně vysvětloval detaily z pravidel pink ponku, malí našli v jedné zatáčce obrovské mraveniště a my jsme měli s Milanem konečně chvíli na rozhovor. Na loňský podzim, kdy ho málem zavřeli, vzpomínat nechtěl, ale nakonec si dal říct. Provokaci s protivolebními letáky na něho ušili velmi šikovně. Vracel se právě ze schůzky skupiny podobně postižených přátel, zadrželi ho a zabavili mu aktovku, ve které pak našli balík letáků. Byl prý tak tlustý, že by se do aktovky vůbec nemohl vejít. Hned Milana sebrali a domů se dostal až po několika dnech. Málem proto přišel i o místo nočního hlídače v Dlažbě. Opravdu nevím, co by si na něm ještě mohli vzít.

Když už jsem se chtěl vrátit (děti samozřejmě protestovaly), napadlo Milana uspořádat vodnické mistrovství Karlovy boudy. Járinka s Petrem se nezúčastnili, prý už jsou na to velcí. Pavlík se svléknout chtěl, ale tomu jsem to zakázal, protože by se určitě nachladil, a kdyby Jiřina zjistila, jak se to stalo (a to by zjistila), měli bychom tu po celé tři týdny tichou domácnost. Kalhoty si tedy sundal jen Vojta a Yvetka si vykasala tepláčky. Vydrželi docela dlouho, ale když se jim začala třást brada, vytáhli jsme je na souš oba současně a závod skončil bez vítěze.

3

Po propuštění z péče doktorky Faškové si šel táta lehnout. Nám ostatním Hanka přinesla jídlo a Franta, bleskově převlečený do číšnického, před nás postavil piva, běloveskou kyselku a limonády. Byli jsme tu ještě později než v jiné první neděle, a spolu s Honzíkovými a Knotovými tedy poslední. Faškovi sedí v červené jídelně a dojídají zákusky, k nimž jim namísto vystydlé kávy Hana uvařila novou. Jinak nikde nikdo.

Chvíli jsem poslouchal, o čem si povídají ostatní, ale najednou jsem si uvědomil, že vůbec nevím, jak to celé zvládnu, jestli se ukáže, že jsou zde letos i Procházkovi. S Yvetou se to zatím vyvíjí příjemně, ale co si počnu s Karolínou, jestli je tady taky?

Dojedl jsem řízek, ale na nic jsem nepřišel.

„Tak prý už konečně spustili lanovku na Medvědín,“ oznámil pan Knot, když Hanka odnesla talíře.

„Tomu skoro nevěřím. Že bych se dočkala?“ odpověděla máma.

„Kdy se tam vypravíme?“

„Moc brzo asi ne. Ještě uvidím, jestli se letos vůbec někam vypravíme. Byla bych ráda, kdyby manžel tuhle dovolenou přežil.“ Máma se zasmála, ale strach neschovala.

Franta přinesl kávu, i když si ji nikdo neobjednal. Mámu už znal a na zvyky manželů Knotových nezapomněl. Jeden šálek přinesl i pro Yvetu.

„Dáš si taky?“ zeptal se mě.

Kývl jsem hlavou, Franta to ještě ověřil u maminky, taky kývla.

„Hodně cukru, prosím,“ řekl jsem.

Usmál se.

Byl jsem rád.

„Jsem na tu lanovku docela zvědavý,“ vrátil se pan Knot k tématu. „Ale teď jsem víc zvědavý na to, jestli tady mají postele stejně měkké jako loni.“

„A nechcete to prozkoumat vy dva?“ otočila se paní Knotová k Yvetě. „Myslím tu lanovku,“ doplnila a usmála se.

„Myslíte s Pavlem?“ zeptala se Yveta.

„No jistě. Vy už přece po obědě spát nechodíte, nebo se pletu?“ podívala se na mě s předstíranou zvědavostí.

„Ne už, Danuško. Ještě. Oni ještě nechodí po obědě spát, víš?“ poznamenal její muž. „A ještě dlouho nebudou. Mě by to před čtyřicítkou taky ani nenapadlo.“

„Ty myslíš, Dano, že bychom je měli pustit samotné?“ ozvala se máma.

Podíval jsem se na ni a zadoufal, že svůj dotaz nemyslí vážně. Z jejího výrazu se to ovšem poznat nedalo. Jsme velcí? / Věčné děti? Napadlo mě, že možná sama neví. „Tak já se převleču a zaklepu,“ rozhodl jsem se sám. „A na kterém jste pokoji?“ obrátil jsem se na hlavu rodiny.

„My máme jednadvacítku,“ řekl strejdánek. „Ale Yvetka je naproti na šestnáctce.“

Skoro mi vyrazil dech. Yveta má vlastní pokoj! Proč mi to neřekla? Takovou věc! Nebýt každou minutu pod dozorem, nemuset chodit spát stejně brzy jako rodiče, neposlouchat tátovo chrápání…

Pak mě napadlo, že Yveta by třeba ráda poslouchala tátovo chrápání. Trošku mě to sevřelo, nechtělo se mi o tom přemýšlet, ale myšlenka byla vlezlá. Yveta má svůj pokoj, protože tady není nikdo, s kým by mohla mít společný.

Ještě včera jsem si na ni ani nevzpomněl, už několik let jsem na ni vůbec nemyslel. Ještě včera jsem měl jedinou starost, jestli bude letos na Karlovce Karolína, a teď mám taky jedinou starost, aby tady Karolína nebyla. S Yvetou to vypadá nadějně, nejspíš se rýsují dobré prázdniny, máma se bude starat hlavně o tátu, ani brácha tu letos není, takže mě nikdo nebude otravovat u ping-pongu, u kanasty ani u Monopolů. Monopoly mi ovšem připomněly Karolínu, tuhle hru přece na Karlovku vozí její otec, koupil ji prý během nějakého zájezdu do západního Německa, bez Karolíny bychom letos Monopoly vůbec hrát nemohli! Čert vem Monopoly, bez těch se přece obejdu, řekl jsem si, oblékl jsem kraťasy a kolem pasu uvázal novou žlutou bundu adidasku, kterou mi táta loni na podzim přivezl z Rakouska, není tam moc zima na kraťasy?, ptala se máma, ale už se jen ptala, už mi neříkala, abych se šel převléct do dlouhých kalhot, asi si pomalu zvyká, že už nejsem děcko, a navíc se ptala šeptem, aby nevzbudila tátu, ale možná má pravdu, řekl jsem si, to je přece hloupost, bunda a kraťasy, rychle jsem se ještě jednou převlékl, vyběhl jsem do druhého poschodí, zaklepal na šestnáctku, otevřela mi, ty sis vzal bundu?, zeptala se překvapeně, mně se tam zdá být docela teplo, měla zářivě červené tričko, větrovku nechala viset na věšáku vedle ručníku, zamkla, klíč si strčila do kapsy, všiml jsem si, že má krásné dlouhé nohy, kdepak Karolína, ta je určitě pořád ještě děcko, zato Yveta je ženská, i ty boky má docela pěkné, to jen ráno v riflích s laclem nebyly pořádně vidět…

Nazula si botasky, já pionýrky, vyrazili jsme, moc jsem se kolem sebe nerozhlížel, abych nezahlídl Karolínu, kdyby tu náhodou někde postávala, v pingpongárně kdosi hrál, podle pomalého tempa a zadrhávajícího rytmu nejspíš nějaký nezkušený hráč, zrovna mu vypadla z ruky pálka nebo co to bylo za ránu, byl jsem zvědavý, jenže co kdyby to byla Karolína, raději jsem odvrátil tvář od okna pingpongárny, a když jsme ji minuli, řekl jsem: „Hrajou pinec. Honzík dnes nebude mít kde cvičit.“

„Copak on si přivezl housličky? Žádné jsem neviděla, když jsme čekali na Frantu!“

„A ty ještě hraješ?“ zeptal jsem se jí.

„Už jen tak rekreačně.“

„Rekreačně?“

„Chodím k jedné paní učitelce domů. Do lidušky už ne. Co umřel táta, pořád nám chyběly peníze a mámě už nezbývala ani ta stovka na školné. Tak jsem tam přestala chodit.“

„A té paní učitelce platit nemusíš?“¨

„Ne. Ona říká, že mě vždycky ráda vidí,“ usmála se. „I když popravdě mě spíš slyší než vidí. Ona totiž už moc nevidí,“ a usmála se znovu, ale jinak. Smířeně. Takovou intonaci jsem ještě neznal.

Minuli jsme místo, kde se ze staré cesty do Lhotky odpojuje pěšinka, po níž se kdysi chodívalo k dolní stanici lanovky na Pláně. Odbočku pak přepásali červenými pásy s nápisem Vstup zakázán, to jsem byl ještě malý, rok, dva se nic nedělo, klidně jsme po ní chodili i přes zákaz, ale potom začali bagrovat, červené pásy dostaly smysl, na staveništi turisty určitě nepotřebovali, a nakonec vybagrovali novou panelovou cestu. Zapomenutou pěšinku chvíli dokážu sledovat mezi stromy, ale je jasné, že beznadějně zarůstá. Stačilo pár let. Zase mě cosi sevřelo. Iracionální starost o cestu, po které už nikdo nechce chodit, která už dávno nikam nevede, a na které — nedalo se to odbýt — jsem se kdysi chtěl ztratit s Karolínou. Naprosto uvolněná Yveta zatím vyprávěla historky o paní učitelce z klavíru, která stárne a zapomíná, jednou ji Yveta během hodiny nějakým Mozartem dokonce uspala a pak si spolu uvařily kafe, a právě od té doby prý Yveta pije kafe, pak povídala, jak pan Knot minulý týden kvůli čemusi telefonoval její mamince, ale maminka byla v nemocnici, a tak vzala telefon ona a pana Knota napadlo, že by mohla jet s Knotovými na Karlovku, aby si od ní babička trochu odpočala, paní Knotová zavolala přímo na chatu a zjistila, že se náhodou uvolnil jeden z nejmenších pokojíčků na chatě, takže Yveta bude mít první a možná i druhý týden naprosté soukromí (pokud příští neděli nepřijede nějaký neohlášený papaláš). Scházeli jsme právě krajem sjezdovky k autobusovému nádraží, z prudkého kopce to klouzalo, ani nevím, kdo vzal toho druhého za ruku, seběhli jsme na most, Yveta začala tančit a dupat jako kdysi a most řinčel a duněl, jenže se mě pustila a na druhém břehu už mi ruku nenabídla, nebo jsem se možná málo snažil, nevím, ale byla veselá a spokojená a já vlastně taky, přeběhli jsme přes silnici k Hubertusu a ke Hvězdě, minuli jsme Tosku, Savoy a Labužníka, šli jsme stále rychleji, a pak jsme konečně stáli u dolní stanice lanovky, u úplně nové dolní stanice úplně nové lanovky. Jezdila nepřetržitě, fronta dlouhá, ale rychle postupovala, lanovka dvousedačková, takovou jsem ještě neviděl, menší nemáte?, zeptala se paní v pokladně, schoval jsem stovku a vytáhl dvacku, za oba, řekl jsem, děkuju, řekla ona, a vezměte si něco na sebe, slečno, nahoře fouká, to zvládnu, odpověděla Yveta, naskočili jsme na sedačky, lanovkář do nás strčil, oproti Pláním jela tahle lanovka hodně vysoko, otočil jsem se, hleděl jsem na Kozí hřbety, mezi stromy najednou zasvítila cesta od Bílého Labe ke Lhotce, najednou jsem si všiml, jak jsou ty hory letos krásné, otočil jsem se na druhou stranu, z lesa pomalu vystoupily Tabulovky a za chvilku i Karlovka, otoč se a koukni se taky, řekl jsem Yvetě, Karlovka a ten nádhernej les nad ní, les, ve kterým byl bunkr a v tom bunkru jsem se ještě nedávno válel s Karolínou, ale to už jsem Yvetě neřekl, to já nemůžu, odpověděla, měla bych závrať, a navíc je mi zima, byli jsme nad stromy a opravdu foukalo, sundal jsem adidasku, neblázni, řekla, co když teď bude zima tobě, nebude, jsem zvyklej, zalhal jsem, Yveta pokrčila rameny a začala se oblékat, ale já už jsem se zase díval za sebe, jak se Karlovka vzdaluje a propadá, hele, fotograf, otoč se, řekla, hrábl jsem si do vlasů, abych vypadal líp, znovu jsem si vzpomněl na Karolínu, jak se tehdy česala přímo na lanovce, ale přesto jsem se dokázal usmát, cvakla spoušť, natáhl jsem ruku po lístku, jenže to už mi naskočil celý film, bába v pokladně, Estébák zasahuje, třeba letos zase přijede, možná vůbec není tak nebezpečný, jak o něm tvrdí naši, Karolínka se češe, sluší jí to, i když je dítě, i ta písnička od Rottrové se mi zničehonic připomněla, kůň bílý pádí vlaku vstříc, fakt ti není zima, zadrkotala Yveta, já si vyplním tvůj lístek a ty můj, zazpívala mi Karolínka přímo do uší, a já přitom ani nevím, kam jsem tu její fotku z Plání doma založil, horní stanice už hučí docela blízko, poslední sloup, nejsme na Pláních, jsme na Medvědíně, jsem tu poprvé v životě, jsem tu s Yvetou, možná už spolu chodíme a já přesto vzpomínám na Karolínu. Dala bych si čaj, řekla Yveta. Tak jo, řekl jsem. Schody nahoru, dlouhý pult, stoly na stání, za rohem k sezení, za druhým rohem záchody.

Podíval jsem se i tam, ale jukebox žádný.

![](image/divider.jpg)

Čaj mě zahřál, Yvetu taky. Na Mísečkách konečně přestalo foukat, chvilku jsem hledal, kde přesně začíná ta vodovodní cesta do Lhotky, ale pak jsme po ní pohodlně sešli až k hotelu Start. Půjdeme po staré, nebo po nové? zeptal jsem se, kdepak, řekla, to by dlouho trvalo, půjdeme nahoru šleprem nebo po sjezdovce, jako jsme šli dolů, jasně, řekl jsem, jenže cestou ke šlepru jsem na parkovišti zahlédl bleděmodré embéčko, Zapletalovi z něho právě přenášejí kufry do gazu, co to vezeš za housle, ptám se Vojty, nějaký malý, ne? a Vojtova maminka mi odpoví, to jsou Honzíkovy, my jsme mu je přivezli, víš? Franta ochotně překládá kufry z auta do auta, potom stejně ochotně pomůže paní Zapletalové do toho svého, máš tady bráchu?, ptá se Járinka, nemám, letos se mu s náma nechtělo, sem si to myslela, řekne kysele, pak se nasouká do gazu za Vojtou a za rodiči, Franta mlčí a dívá se na nás, musíme chvilku počkat, než se zeptá, jestli chceme svézt, zeptá se, kývnu, a vy? obrátí se na Yvetu, tentokrát si dá na vyknutí hodně záležet, Yveta roztáhne koutky, rozesměje se, on taky, už je to Franta, už je to fajn. Už jsou to ty prázdniny, na které jsem se rok těšil.

Chybí jediné: aby tu letos nebyla Karolína.

Na ni jsem se taky rok těšil.

Trochu jsem se styděl.

4

Pátek 4. 8. 1972

Po večeři přinesl Mánek dvě lahve bílého, rozlil do připravených sklenic a všichni jsme si připili na příští setkání.

„Slyšeli jste tu historku o Fořtovi?“ zeptal se Šnajdr.

Skoro mi bylo líto, že nemám náladu na kolektivní veselí. Fořt je totiž pražský dirigent, takový zatrpklý suchar, a jen ho někde vezmou do stavu, hned se ho zase snaží zbavit. Historky na jeho účet bývají zábavné.

„Něco čerstvého?“ ptal se kolega Kroupa.

„Jak se to vezme,“ odpověděl místo Šnajdra Faško. „Na tenhle příběh se sbíralo léta. Ale je krásnej! Můžu?“

Šnajdr pohledem svolil a Faško spustil. Sympatický, ale upovídaný chlapec! Hraje na fagot v pardubickém orchestru a je nositelem strašlivé přezdívky Fašoun (nejspíš jen kvůli podobnému jménu, jinak totiž vypadá jako dobrosrdečný a na dechaře nebývale bystrý člověk). Jak se zdá, na repertoáru má ještě vtipnější historky než Šnajdr. Kromě toho má i velmi pěknou přítelkyni, zatím ještě studentku medicíny, která se ovšem od rána do večera a možná i od večera do rána učí, takže ji vídáme jenom v jídelně.

„Tady jsme byli s Fořtem a děsně jsme se ožrali,“ vykřikl najednou Faško. Všichni se usmívali, nikdo se nesmál.

Díval jsem se po ostatních. Milan vypadá spokojeně. Moc jsme se přes rok nevídali. Připadalo mi trapné zvát ho do společnosti, když máme někdy posezení s kolegy, ostatně sám tam chodím málokdy. A jim by to možná zase připadalo nebezpečné. Nevím. Telefonoval jsem mu, když jsem měl první koncert se souborem, ale říkal, že mu v Dlažbě zrovna vychází noční… Přibylo mu vrásek na čele, všiml jsem si. Daně kolem koutků. Milan měl letos v květnu pětačtyřicet. Prý to ani neslavili.

„Tady jsme byli s Fořtem a děsně jsme se ožrali,“ pokračoval Faško ve vyprávění. Nezdálo se, že by posluchače příliš zaujal. Ale usmívají se a poslouchají trpělivě.

Láďa Procházka nasadil svou neproniknutelnou grimasu. Jako zamlada. Býval to vždycky sebevědomý, ale uzavřený hoch. Nikdy se z jeho tváře nedalo vyčíst, co si právě myslí. Možná je to užitečná vlastnost. Jeho paní je krásná, ale bohužel jakási chladná a odměřená. Naše děti se sblížily snadno, nám to bude, odhaduji, ještě pár let trvat.

„Tady jsme byli s Fořtem a děsně jsme se vožrali!“ vykřikl stejně jako před chvílí, ale tentokrát se všichni začali chechtat naplno, kolega Kroupa dokonce téměř v záklonu!

„A jak to s ním dopadlo?“ zeptala se Dana. „Dojel do cíle?“

„Dojel,“ odpověděl Faško. „Ovšem až příštím autobusem. V tom původním zůstat nemohl.“

Možná jsem měl poslouchat.

Do jídelny vběhli Pavlík s Vojtou a Yvetkou, pravou ruku vzpaženou, levou předpaženou s dlaní vzhůru, oběhli první stůl, který jim stál v cestě, Pavlík na nás zavolal „Dolní stanice!“ a zase vyběhl z jídelny. Ve dveřích se málem srazil s Karolínkou, jejíž lanovka měla zpoždění, paní Procházková pohotově vyskočila, ujíždějící sedačku zachytila a vyvlékla z lana. Vstala i Jiřina, snažil jsem se jí gestem naznačit, že dnes přece můžeme Pavlíka nechat řádit o něco déle, když to ostatním hostům nevadí, ale bylo to marné. Jak se vedlo Yvetce, nevím, paní Kroupová si v červené jídelně jako každý večer vykládala pasiáns. Evka Zapletalová seděla stoicky vedle svého muže a možná poslouchala Šnajdra. Těžko říct.

Toni manželce dodatečně tlumočil Faškovu historku o Fořtovi a současně se snažil sledovat Šnajdrovu řeč. Kdysi mi říkal, že má v dávné minulosti české předky, ale ta jeho téměř perfektní čeština je mi přesto záhadou. Kdyby zde žil a musel jazyk používat denně, pochopil bych to. Ale takhle? Paní Borovičková je ovšem čistá Němka podle všech árijských předpisů, to by poznal každý, i kdyby byla němá. Jako že bohužel není.

Šnajdr skončil, ale Faškův úspěch neměl.

„A znáte ten fór o medvědech?“ Faško se rozjel. „Jak se americkej, ruskej a českej medvěd hádají, kterýmu z nich se žije nejlíp?“

Anekdoty mě nikdy moc nepřitahovaly. Teď se sice objevilo pár chytrých, politických, ale jestliže se vůbec snažím si je zapamatovat, tak jen kvůli tátovi, protože on se jim pak směje velmi vděčně.

„Já se mám skvěle,“ povídá Američan. „Ležím v Yellowstonským parku na zádech, a když otevřu tlamu, lidi mi do ní sami házejí žrádlo…“

Znovu se otevřely dveře z červené jídelny, Faško se po nich obezřetně ohlédl, ale byl to jen Vojta, který přišel požádat maminku o klíč od pokoje. „Pavel a Karolínka už museli jít spát a Yveta hraje s paní Kroupovou karty,“ vysvětlil. Evka ho pohladila, podala mu klíč, řekla mu dobrou noc a Vojta odběhl. Až jsem se v duchu usmál, jak je Evka chytrá: zaháněcí proces za ni obstarají ostatní maminky a syn se na ni ani chvíli nezlobí.

„Já to mám stejné,“ povídá Rus. „Akorát na prvního máje musím do průvodu a o velké říjnové stojím na tribuně a dělám Brežněvovi dvojníka.“

Kolega Kroupa jako by na Karlovce ožil. Je to slušný a korektní člověk, ale nikdy si nikoho nepustí k tělu a kolegové ho respektují natolik, že ho zcela automaticky vynechávají ze všech kanadských žertíků, o které v orchestru nebývá nouze. Vždycky se o něm vědělo, že chodí každou neděli do kostela, dokonce i před Lesákovými zraky, když jsme zrovna náhodou na zájezdě, ale ani v osmašedesátém nezačal svou víru stavět na odiv, a dokonce i v době největších nadějí se tvářil spíše skepticky. Ale vždycky mi připadal upjatý a samotářský, takže jsem byl opravdu překvapen, když jsem ho minulou neděli viděl v Závětří na nádraží. Málokoho si totiž umím obtížněji představit při výstupu na Sněžku než právě jeho. V autobuse se přiznal, že v dospělém věku jede na dovolenou vůbec poprvé. Potkávám ho tu veselého a uvolněného, při večerních posezeních sice moc nemluví, ale viditelně je spokojený. A s Milanem si opravdu tykají, což nechápu (katolík s komunistou, i když vyloučeným!).

„Já vám můžu jenom tiše závidět,“ pravil medvěd Čech. „To mě v roce šedesát devět vyloučili ze Svazu medvědů a od té doby dělám v revíru kukačku!“

Výbuch smíchu, došlo mi, že jde o pointu Faškovy anekdoty a že jsem opět neposlouchal pozorně, ale snad to dám doma dohromady. Jenomže pak mi najednou došla i ta druhá, mimoděčná pointa. Podíval jsem se na Milana. Nesmál se.

A mělo být ještě hůř. Po několika dalších historkách a humorných příbězích se výřečný Faško opět přihlásil o slovo.

„Vzpomněl jsem si na ještě jednu skvělou historku, a prý se to stalo u vás v Závětří!“

Jiřina se vrátila. Pavlík prý šel spát dobrovolně, když i Karolínka musela.

„A co?“ Publikum bylo dychtivé.

Začal vyprávět. Ovšem jak se ukázalo po prvních větách, někteří z nás už tenhle příběh znali. S kolegou Kroupou jsme se setkali očima, ale zastavit výřečného Faška jsme nedokázali.

V listopadu v devětašedesátém Milan ještě jako náš zaměstnanec přednášel na škole o hudební dramaturgii, a dokonce neformálně vedl studentskou Komorní operu. Poslední ročník tehdy jako své absolventské představení nastudoval Borkovu operu Dafne a Milan si na premiéře založil na další průšvih.

„Musel to být zázrak, že je nedonutili toho Borka stáhnout a nazkoušet něco novýho,“ vyprávěl Faško. Zázrak? Ani ne. Jirchář ještě nebyl tak pevně v sedle a kromě něho na škole i v té době učili většinou slušní lidé. Na ká vé Borkovo jméno nejspíš nikomu moc neříkalo a na škole se ještě mohli tvářit, že věří v jeho návrat.

„A ten chlap prý na začátku vystoupil před oponu a řekl, že Borek vešel do dějin jako největší smolař české hudby, protože se jako študák z půlročního stipendia v Británii vrátil na den přesně 25. února 1948.“

Šnajdr se chechtal, dokonce i Láďa Procházka se zatvářil pobaveně. Vlastně to Faško převyprávěl docela přesně. Tušil jsem už tehdy, že Milan nedělá dobře, ale asi bylo osvobodivé říct něco takového nahlas. A stejně osvobodivé bylo něco takového slyšet. „Dvacet let žil Jan Borek po boku svého lidu a dnes už vás všechny pozdravuje opět z Londýna!“

Aplaus, smích. Tehdy i teď.

„A ta premiéra se přitom študákům vůbec nepovedla,“ pravil naprosto suše Milan. „Orchestr kazil, co mohl, slečna, co zpívala soprán, byla nachlazená, tenor neintonoval, a mě si do týdne předvolali na partajní výbor.“

Bylo ticho. Postupně to přítomným docházelo.

„Byl to od kolegy Knota vtipný a statečný proslov,“ řekl kolega Kroupa, aby to došlo i těm posledním.

„Možná,“ odpověděl Milan. A pak se nadechl a téměř šeptem dodal: „Akorát že od té doby dělám v revíru kukačku.“

A zase bylo ticho.

Milan dopil, zkontroloval, že i poslední láhev je prázdná, sáhl do kapsy pro klíč od pokoje a podíval se na Danu. Vstala.

Šli jsme spát.

5

Nejprve jsem zvonil, potom odemkl a volal, ale táta nereagoval. Lekl jsem se a v botách vpadl do bytu. Táta byl v ložnici, ležel na posteli a musel jsem s ním jemně zatřást, aby se probudil. Probíral se ze spánku ještě déle než já ze strachu, ale obojí asi patří k věku, říkal jsem si.

„Kolik je hodin?“ zeptal se.

Podíval jsem se na zápěstí.

„Po obědě si má člověk zdřímnout,“ řekl.

„Bude šest,“ odpověděl jsem. „Přišel jsem ti nachystat večeři.“

„Cože? Proč? Copak to neumím?“

Máma ráno odjela do lázní a pověřila mě občasným hlídáním. Neměl jsem službu v redakci ani jiný program. „Myslel jsem, že povečeříme spolu.“

Posadil se na posteli. „Maminka se stará i na dálku, že? Ale já bych si chtěl dělat, co chci. Třeba nevečeřet.“

Bohužel se neprobudil do nejlepší nálady.

Odešel jsem do kuchyně a z tašky vytáhl párky. Do hrnce jsem napustil vodu.

„To je ovšem jiná,“ přišel za mnou, „to si dám. Párky normálně nemíváme. Nejsou zdravé.“

„Dva nebo tři?“

„Tři. A vyber ty nejnezdravější.“

Nálada se spravovala. Zřejmě si uvědomil, že navzdory mé přítomnosti může zůstat svým pánem. Mluvil i dýchal bez problémů.

Prohlídl jsem ledničku. Pivo, balená voda. Zásoby šunky, sýra a zeleniny. Tu bychom mohli rozdat sousedům. Pět vajíček. Zítra udělám míchaná.

Pozoroval mě. „Chceš mě celé tři týdny chodit krmit?“

„Nemám?“

„Najdi si ženskou a starej se o ni. Já se postarám o sebe.“ Otočil se a šel si do koupelny umýt ruce.

„Máš správné hygienické návyky,“ pochválil jsem ho z kuchyně.

Mámin slovník ho pobavil, rozesmál se. „To víš! Co se v mládí naučíš, toho se do smrti nezbavíš… Pojď za mnou, ukážu ti, jak se to dělá. To si takhle vezmeš mýdlo…“

Nachystal jsem párky na talíř, ve spíži jsem našel zbytek chleba.

„Víc pečiva nemáš?“

„Aha. Maminka říkala, že si mám odpoledne zajít pro čerstvé.“ Podíval se na hodiny nad ledničkou. „No fakt. Skoro čtvrt na sedm.“

„Skočím potom do večerky.“

„To budeš hodnej.“ Posadil se. Pak dostal žízeň. „Chceš pivo?“ zeptal se.

„Já? Pivo? Od deseti let to přece nepiju!“

Zasmál se, možná si vzpomněl. „Vždyť já vím. Tak si dej sirup,“ pravil.

„Jakej máš?“

„Ovocit.“

„Není nezdravej?“

„Ne. Vždyť ho dělají z ropy.“

„No jo, ale z ruské!“

Jako kdysi. Jako kdysi někdy.

Seděl, jedl.

„A tu plzeň jsem ti tenkrát na Karlovce nalil já, nebo Milan?“

„Plzeň? Kdyby plzeň! Nějakou místní břečku!“

„No vidíš, třeba to bylo tím. Zkus plzeň!“

„Tys mi nalil! Pan Knot by mi nikdy nic takovýho neproved.“

Zarazil jsem se. Táta taky.

„Pan Knot?“ zopakoval. „Pan Knot? Maminka by měla radost, kdyby tě slyšela.“

Nevěděl jsem, jestli provokuje, nebo mluví, aby mluvil.

Chvíli bylo ticho. Rozhodl jsem se to zkusit.

„Tati…“

„Ano?“

„A ty si o tom všem myslíš co?“

Kousal a mlčel, potom si odkašlal a vzápětí se rozkašlal.

„O čem?“ Aby získal čas.

Z vodovodu ukapávala voda. To si na to ještě nikoho nezavolali? Vždyť už jim to tady ukapává několik měsíců!

„O panu Knotovi,“ řekl jsem.

„Co si o tom tak můžu myslet?“

„V Mladý frontě jsi to čet?“

„Ano.“

„Máma taky?“

„Taky.“

„Myslíš, že to může být pravda?“

„Jestli to měli černý na bílým…“

„Já jsem ty dokumenty taky viděl.“

Neřekl nic.

„Tati…“

Nic.

„Jak to tehdy bylo?“

„Co?“

„Jak to bylo s tím Borovičkou?“

„Nevím.“

„Když ho zatkli na Sněžce, byli jsme zrovna na Karlovce, ne? Máma to kdysi říkala.“

„Už si nevzpomínám.“

„Tati! Na tohle jsi přece nemohl zapomenout!“

Podíval se na mě a chvíli držel. „To máš teda pravdu. Na to se zapomenout nedá. A nekřič.“

Vstal a položil talíř do dřezu.

„Já to umyju,“ řekl jsem.

„Jen v klidu dojez.“ Ale kohoutkem neotočil. Opřel se zády o linku a díval se na mě. „Podívej… Že Toniho udal Milan, to mě už kdysi napadlo. Neměl jsem k tomu žádný důvod, žádný podnět, prostě mi to v hlavě vyskočilo, když se nám Milan přiznal, že ho dostali. Proto mě posledně nepřekvapilo, když jsi s takovým nápadem přišel. Ale už tenkrát jsem si řek, že to je nesmysl… A teď o tom zase uvažuju… pořád dokola… ale pořád si myslím, že to neudělal. Znal jsem ho roky před tím, a docela dobře. Vůbec si to neumím představit.“

„Prý tě kdysi zachránil na škole.“

„Jo, kdysi kdesi za mě ztratil slovo… A to víš odkud?“

„Paní Knotová mi to říkala.“

„Takže tě nakonec sehnala. Viděli jste se?“

„Jo.“

„Jaký to bylo?“

„Přesně takový, jaký jsem to čekal. Chvíli plakala, chvíli chválila, chvíli vyčítala.“

„Hm… Už jsem ji taky dlouho neviděl.“

„Máma říkala, že když jim to pan Knot podepsal, obešel všechny přátele, aby je sám před sebou varoval. Paní Knotová mi to říkala taky. Proč to dělal?“

„To bys mu přece nezazlíval!“

„To ne, ale je to divný. Nemusel varovat, stačilo, aby nikoho neudal, ne?“

„Máš naivní představy. Vždycky bylo lepší nic nevidět, neslyšet a nevědět. Kdo nic neví, nic nepoví. A Milan chtěl, aby před ním nikdo nemluvil. Aby mohl nevědět, nechápeš to? Copak si to nepamatuješ?“

„Ale varoval vás, až když ho vzali do té knihovny. A do knihovny ho vzali až po Chartě. Podepsal jim to mnohem dřív. Borovičku přece zatkli už ve třiasedmdesátým.“

„Mně už se ty roky pletou, Pavle. Opravdu! Taky jednou budeš starej…“

„Dobře, ale jak to bylo s tím jeho zatčením?“

Znovu si odkašlal. „Já už si nevzpomínám, ale… Víš, Pavle… Borovička byl dobrodruh. Přijel tenkrát na Karlovku s nějakou vysílačkou.“

„Prosím? S vysílačkou?“

„Jo. A vyprávěl, že proti bolševismu… se musí bojovat ve všech zemích současně.“ Najednou nádech s velkou námahou. Bohužel, už zase. „Že stejně… jako jsme v tom v osmašedesátým zůstali sami… my tady v Československu…, tak v tom zůstali sami o pár let dřív Maďaři. A příště… příště že v tom zůstanou sami třeba zase Poláci. V tom měl mimochodem pravdu.“

„Takže on chtěl opravdu organizovat mezinárodní odboj? To je přece šílený!“

„Vždyť ti říkám, že to byl dobrodruh. Nezodpovědný dobrodruh! Měl nedospělou dceru… A všem to vyprávěl, všem vysvětloval, jak se má bojovat proti komunistům. Kdekdo na Karlovce tu vysílačku viděl. To bylo strašně nezodpovědné. Toni měl z osmašedesátýho silnou vzpomínku, byl tehdy na Karlovce s námi, když Rusáci přijeli, a myslel, že na Čechy je spoleh.“ Čím víc se soustředil na svou řeč, tím menší měl potíže s dýcháním. Zvláštní. Nadechl se až teď.

Chvíli jsem přemýšlel.

„Taky tam jezdil ten estébák,“ řekl jsem. „Pamatuješ si na něho?“

„Ovšem,“ odpověděl. „Ale ten byl na Karlovce jen párkrát. Vždycky přijel na dva, tři dny a zase odjel.“

„Ale něco společného s tím přece mít musel.“

„Asi ano. I proto si myslím, že Toniho neudal Milan.“

„A jak jste vlastně zjistili, že je to estébák?“

„Myslím, že se Milanovi jednou sám přiznal.“

„To je divný, ne?“

„Proč? Jestli ho chtěl zastrašit, tak mu prostě ukázal odznak…“

„To by pak přece už nikdy nemohl přijet. Jestli byl tajnej, tak se nemoh odkrýt před prvním chlapem, kterýho potkal. A on jezdil na Karlovku dál, vždyť si ho pamatuju!“

Táta uvažoval. „Víš, Pavle, já si myslím, že tohle nám už nikdy nikdo nevysvětlí. Co to na Milana prasklo, přemejšlím o tom vlastně pořád. Myslím, že Toniho tenkrát neudal nikdo. Jestli byl neopatrnej na Karlovce před takovou spoustou lidí, tak byl nejspíš neopatrnej vždycky a estébáci o něm dávno věděli. Naši, a možná i ti z Drážďan. Milan si celou dobu myslel, že tam ten estébák jezdí kvůli němu, ale on asi spíš jezdil hlídat Borovičku. A jenom trpělivě čekal, až něco provede.“

„Myslím, že ne. Anebo nehlídal jenom Borovičku. Proč by tam pak jezdil ještě pár let po jeho zatčení?“

„Nevím. Třeba se mu tam líbilo.“

Do dřezu stále pravidelně odkapávala voda. Mírně mě to znervózňovalo. Asi jim na to budu muset někoho sehnat sám.

„Tati… V těch spisech je zmínka ještě o někom dalším. Musel tam být s nimi někdo třetí. Někdo, kdo měl krycí jméno Starý, ale Ivan neví, kdo to mohl být. Kdo z Karlovky šel ještě tenkrát s nimi? Nevíš?“

„To už si nevzpomenu. Možná někdo šel, ale… Šnajdr? Weissmann? Nebo Láďa Procházka? Copak si to můžu pamatovat?“

„A jak se jmenoval ten estébák? Taky si nevzpomeneš? Mohl by to být on…“

„Pavle, vždyť já ani nevím, jestli ten rok na Karlovku vůbec přijel. On se vždycky objevil a po pár dnech zase zmizel… Co já vím, jestli zrovna tenkrát… Některý rok nepřijel vůbec. Už je to strašně dávno. Dvacet let!“

Otočil se a pustil vodu.

„Já si jenom pořád nejsem jistej, že to byl doopravdy estébák. Jestli je totiž pan Knot jedinej, kdo to o něm tvrdil, a přitom pro ně sám dělal…“

„To si piš, že to byl estébák!“ Zastavil vodu a obrátil se zase ke mně. „To já vím naprosto jistě.“

„Jak to?“

„Protože se provalil i přede mnou.“

„Cože?“

„No jistě! Jednou jsem ho potkal kousek od chaty, byli jsme tam široko daleko sami, a on se začal předvádět, co všechno o mně ví. A věděl opravdu skoro všechno! O celé naší rodině. Věděl dokonce, že jsme chtěli emigrovat, a věděl i kam!“

„My jsme někdy chtěli emigrovat?“

„To nevíš?!“

„Ne! A kam?“

„Do Holandska. Hned v devětašedesátém.“

„Proč zrovna do Holandska? Tam přece nešel skoro nikdo!“

„Protože už jsem tam měl domluvené místo.“

„A proč jsme teda neodjeli?“

„Maminka nechtěla. Dostala strach. Strýc Jarek už byl v Kanadě a zpočátku se mu moc nevedlo. A taky tady byli rodiče. Moji i maminčini.“

„A tohle on věděl?“

„Věděl všechno! I o tobě věděl všechno!“

„O mně? Vždyť mi bylo sotva deset! Co ho na mně mohlo zajímat?!“

„Vždyť říkám. Věděl všecko! Kam chodíš do školy, že hraješ na housle, kdo tě učí…“

Proti své vůli jsem nahlas polkl a stáhlo se mi břicho. Zdá se, že bezpečnost státu nemohla být střežena lépe. Koneckonců i smyčec může být zbraň. Že bych Drahovzalovi podstrčil sám sebe jako hrdinu příští reportáže?

O co tam tenkrát proboha šlo?

„A chtěl tě taky zlomit? Jako pana Knota?“

„Ne, zapíral!“

Hodiny odbily sedmou.

„Co zapíral?“

„Že je estébák! Vymýšlel si nějaký fantastický historky! Odmítl jsem se s ním bavit. On pak odjel a já jsem zjistil, že mi ukradl deník.“

„Co že ti ukradl?“

„Deník. Čemu se divíš? Copak si nevzpomínáš, že jsem si psal každý rok na Karlovce deník?“

Matně jsem si vybavil tlustou černou knihu bez linek s ozdobným štítkem na deskách.

„Moc ne,“ řekl jsem.

„No jo. Tys míval na Karlovce jiný starosti, viď?“ Vlídně se usmál. „Hlavně Karolínku, pamatuješ si na ni?“ Skoro se zasnil. A vypadal při tom jako stařec. Břicho se mi stáhlo podruhé.

„To víš, že jo… A proč sis psal deník?“

„Proč si lidi píšou deník? Abych jednou věděl, co jsem prožil a co jsem si o tom tehdy myslel. A abyste vy dva s Petrem měli doklad o tom, co jsme dělali, když jste byli malí. Kdybych ho teď měl, dozvěděl by ses naprosto přesně, kdo s Tonim a Milanem na tu Sněžku šel.“

„Aha…“

„A kromě toho mě to bavilo. Když jsem jako kluk čítával Foglara, říkal jsem si, že až budu dospělý, tak budu taky psát takové knížky. A párkrát jsem to opravdu zkusil, jenže jsem pokaždé skončil první kapitolou. Vždycky jsem něco rozepsal, a pak jsem nevěděl, jak dál. Ale když píšeš deník, tak nemusíš nic vymýšlet. Každý den se něco stane. A tak jsem si vždycky večer sedl ke stolu a napsal takovou… takovou povídku o tom, co jsme ten den prožili. Jenže když jsem se do toho chtěl tenkrát pustit stejně jako každý večer, nemohl jsem ten deník najít.“

„Asi jsi ho někde zapomněl, ne?“

„Ne. Nikdy jsem ho nevynášel z pokoje. Nechtěl jsem, aby o něm kdokoli věděl. Byly tam zápisy už z osmašedesátého. Politicky naprosto otevřené, chápeš?“

„Ani pan Knot o něm nevěděl?“

Zaváhal. „No tak to už nevím… Snad si proboha nemyslíš, že by… i ten deník…?“

„A hledal jsi ho?“

„Hledal. Ale jenom v pokoji. Spíš jsem se bál, co se stane. To se ti klidně přiznám.“

„Co by se mohlo stát?“

„To jsem si raději ani nechtěl představovat…“ Ztišil hlas. „Tehdy mě vlastně svým způsobem dostali. Nejenže jsem nikde otevřeně neříkal, co si o čem myslím, ale přestal jsem si to i otevřeně zapisovat. Začal jsem se bát svého vlastního deníku. A teď si za trest nemůžu na nic vzpomenout.“

„Ale jak si můžeš být tak jistej, že ti ho ukrad zrovna ten estébák?“

„To je přece jasný. On totiž ještě ten večer zmizel.“

„Cože? Zmizel?“

„Jo. Ptal jsem se Franty, vůbec o něm nevěděl. Ten chlap se prostě vypařil. Ztratil se.“

Ztracený estébák. Ivane, to by byl titulek!

„A už nikdy nepřijel,“ dodal. „Jeho úkol prostě skončil.“

„Tím, že ti ukradl deník?“

Táta neodpověděl. Byl si příliš jist.

Já ne. To si mám představit estébáka, který jezdí na horskou boudu šmírovat rekreanty, i když o něm všichni vědí, čím se živí? Estébáka, který nejprve odhalí, kam chodí jakýsi desetiletý kluk do houslí, potom se zmocní deníku člena operního orchestru a nakonec se nejspíš s novou identitou vydá na další podobně náročnou misi? To je přece pitomost!

Titulek by se na stránkách Mladé fronty zaskvěl parádně, ale jedině na Silvestra.

„O Borovičkovi nic dalšího nevíš? Třeba co se s ním stalo potom?“ zeptal jsem se po chvíli.

„To je jedno.“

„Prosím?“ Zaskočil mě.

„Je to jedno, říkám. Kdoví co všechno měl na svědomí… Litovat ho nemusíš.“

„Jak to?“

„No… třeba….“ Rozkašlal se. Jako by zase získával čas. „Nenapadlo tě například, že s Milanem to mohlo být přesně naopak? Že ho zatkli stejně jako Toniho a pak mu řekli, že když bude spolupracovat, tak mu to tak nějak prominou?“

„No… možný to samozřejmě je…“

„Ale pak by to celé byla Borovičkova vina, ne? Ty ho vidíš jako oběť a na Milana se koukáš jako na udavače. Ale co když to celé způsobil Toni svou neopatrností? Co když je Milan vlastně taky oběť?“

V tu chvíli mi došlo, že nebude vyhnutí. A táta to taky hned řekl nahlas.

„Víš co? Zeptej se ho.“

Ano, asi bych měl.

„A mám věřit tomu, co mi poví?“

„Nevím. On už každopádně nemá co ztratit. Dneska je odrovnanej stejně, jako byl odrovnanej tenkrát. A možná zase kvůli Tonimu. Kvůli člověku, kterej…“

Nasadil hodně nenaladěný výraz.

„Kterej co? Tati? On ti pan Borovička něco proved?“

„Mně?“ Chvíli mlčel. „Mně ne, synku. Ale dějiny nezačaly v osmašedesátým, víš?“

6

Jsme po obědě. Ostatní hosté odešli zpátky do kopců, zůstali jsme na Martinovce poslední. Čočkovou tentokrát naštěstí neměli. Na stole šálky s kávou. Radek chtěl turka, neměli. Pět pres. Sáčky s cukrem se od dívčích šálků přesunuly k našim, mlíčka opačným směrem. Yveta šla něco reklamovat k číšníkovi a zdržela se, její preso je prozatím netknuté. Vojtovo rovněž. Vojta nepije, hovoří. Téma je veselé, jiná mezi těmi společnými nemáme.

„Otec se už dávno o nic nezajímá. Knížky, co dostane pod stromeček, nečte, cédéčka neposlouchá. Když někdy přijedu, vypadá, že je rád a že si chce popovídat, zeptá se, jak žiju a co dělám, ale asi mě moc nevnímá. A říkat mi něco o sobě taky nepotřebuje. Dohromady není co. Na minulost nikdy moc nevzpomínal a současnost jsou hlavně doktoři na poliklinice. Nejpozději za půl hodiny se omluví, že je unavený, a odejde si lehnout.“

„Po půlhodině?“

„Jo. A když už potřebuju odjet a chci se rozloučit, tak obyčejně spí. A je úplně jedno, jestli je zrovna po obědě nebo po večeři.“

Doma to bylo dlouho podobné. Šedesáté narozeniny táta oslavil důstojně. Půl roku po převratu uspořádal dirigent Weissmann na Staroměstském náměstí obrovský odpolední koncert s muzikanty ze tří filharmonií. Měl to být jeho triumfální návrat, a taky byl. Z divadelních orchestrů seděl mezi filharmoniky jediný hráč. A u prvního pultu. Weissmann si ho vyžádal, a dokonce mu kvůli tomu dlouho dopředu telefonoval. Už jsem s rodiči dávno nebydlel, nejspíš jsem jim zrovna přinesl minerálky. Hlas se tátovi třásl už během hovoru, a když po půlhodině položil, byl dojatý. „Za celé ty roky jsme se viděli jenom dvakrát, víš?“ vysvětloval mi. „Když jsem byl s nonetem na zájezdu. Nejprve v Anglii a potom v Německu. V Nottinghamu to ale bylo moc brzy po jeho odchodu, to jsem se bál. Tak jsme si s ním a s paní Marcelou jenom zamávali očima. Ale v Paderbornu už jsme po koncertě všichni povečeřeli u jednoho stolu. On, ona a celý soubor. Bylo nás jedenáct, všichni jsme se znali, všichni jsme byli kamarádi. Nebo aspoň přátelé. A všichni jsme přemýšleli, kdo z nás to po návratu práskne.“ „No a?“ ptal jsem se. „Nikdo to neprásk,“ pravil hrdě. „Nikdo!“

Napadlo mě, že bych se na to mohl zeptat Hornáda. Ale neřekl jsem nic. Některé věci přece vědět nemusíme.

Když se tehdy druhý den po koncertě z Prahy vrátil, rozhodl se, že odejde do důchodu. Zdravotní problémy neměl, nebo aspoň ne vážné. Spíš byl v tom čase docela ve formě. Ve chvíli, kdy se jedno Německo začalo stěhovat na pražskou ambasádu toho druhého, jako by odněkud nabral obrovskou energii, která mu vydržela až do koncertu na Staromáku. „Hezčí konec jsem si přát nemohl,“ říkal. „Nic lepšího už nepřijde.“ Nárok na důchod měl, rozhodnout se tedy mohl snadno, ale jakmile měl své rozhodnutí uskutečnit, už to tak snadné nebylo. Nakonec se vypravil do kanceláře a začal, že ze zdravotních důvodů, a oni řekli dobře, k jakému datu, táta řekl ke konci sezóny, takže vlastně skoro hned, nikdo ho nezdržoval, tak zase z kanceláře odešel a cestou domů se rozplakal, na České ho málem přejela tramvaj, protože ji neviděl, pak si vybral dovolenou a už nikdy se do divadla nevrátil. Na žádnou premiéru, na žádné představení, na žádnou oslavu, na žádný večírek. Zkoušel v těch dnech volat panu Knotovi, jenže on na něho neměl čas, protože od rána do noci seděl v redakci a ve svých třiašedesáti zahajoval novou kariéru, zatímco ta tátova ze dne na den skončila. V nonetu pokračoval ještě asi tři měsíce, než na konkurs vybrali čerstvého absolventa, mého dávného spolužáka z hudebky. „Plocek?“ divil jsem se. „Fakt Karel?“ „Mohls to být ty,“ řekl zklamaně a naštval mě. Jako by byli synové na světě jen proto, aby plnili přání otců, říkal jsem si, jenomže hned jsem si všiml, že i mě to trochu mrzí, vlastně poprvé a naposledy mě zamrzelo, že jsem přestal hrát hned při první dlouho vyhlížené příležitosti, opravdu by to bylo hezké, sednout si na židli, na které roky seděl táta, jenže když já jsem vždycky tak strašně nechtěl, a teď mi ho bylo líto, asi mu na tom opravdu záleželo, a to jsem ještě nevěděl, že i mně jednou bude záležet na synovi, i když nebude můj, teď ovšem zrovna ani nevím, kde vůbec je a co s ním je, Veronika nepíše ani nevolá, a ani neodpovídá, když napíšu já, ale čím by měl vlastně Jakub být, kdyby chtěl být po mně?

Čím jsem já? Jsem vůbec něčím?

A není to jedno? Jakub na mě za pár měsíců zapomene. V lepším případě za pár let. A pak už mě ani nepozná na ulici.

Ani já jeho.

Yveta se vrátila ke stolu.

„… a máma, jak byla dlouhý roky apatická, tak najednou nevěděla, co má dělat,“ pokračoval Vojta. „Navíc je z té generace, ve které patří k dobrému vychování nikdy nikoho neobtěžovat, a už vůbec ne doktory, protože co kdyby to byl náhodou planý poplach, že ano. Nakonec se naštěstí rozhodla, zavolala, záchranka přijela, otce naložila a odvezla.“

„A dál?“

„Večer byl po operaci, jenže máma to duševně nezvládla a najednou z ní po té padesátileté apatii začaly tryskat emoce. Strašně se o otce bála, pořád se obviňovala, že za všechno může, protože byla líná jít mu ráno pro rohlíky až ke Kracíkovi na Zeleného a koupila je v Albertu pár kroků od baráku, a on to poznal, šíleně se rozčílil a najednou přestal mluvit a dýchal, jako kdyby nemoh. Když přijela doktorka v záchrance, bylo jí to jasný hned.“

„To je ale strašný,“ zašeptala Yveta. „Kvůli takový prkotině!“

„To jo, prkotina to asi byla,“ promluvil Radek. „Jenže když zestárneš a přestaneš chodit do společnosti, tak taky ubude věcí, kvůli kterým se můžeš rozčílit. Takže když už se nějaká taková objeví, je třeba toho pořádně využít, ne?“

„Však to čeká i nás. Nic si nemaluj,“ odpověděl jsem mu. Pro povzbuzení.

„Nejdřív jsem jezdil domů jednou za měsíc, pak jednou za čtrnáct dní, ale i po jediným týdnu jsem ten rozdíl poznal,“ pokračoval Vojtěch.

„Jakej rozdíl?“

„Járinka s nimi byla denně a nic nepozorovala. Podle ní to bylo pořád stejné. Ale já to viděl ve skocích, jako když zapneš stroboskop. Ono to jde rychle, víš? Nejdřív si dával pleny jenom na noc a dobrovolně. Teď už je potřebuje i ve dne, ale dávat mu je musí téměř násilím. Když chce mámu naštvat, tak si plenu sundá a mrskne ji někam do kouta. A zatímco mi tohle máma vypráví, sedí otec naproti u stolu a pije kafe, který mu levým koutkem teče v lepším případě zpátky do hrníčku nebo na talířek, ale většinou na košili a na klín.“

Pauza. Konečně se napil i Vojta. Rovnou jsem ho zkontroloval. Levý koutek bezvadně uzamčen, zatím všechno v pořádku. Můj hrnek už byl prázdný, tričko čisté, džíny rovněž.

„A se mnou to brzo půjde stejnou cestou,“ pokračoval. „Zapomínat už jsem začal, prozatím drobnosti, ale občas se mi povede i něco většího. S ním to bylo taky tak, ale až po padesátce. Já jsem rychlejší.“

„Blbče,“ řekl jsem.

„Proč blbče? Sám jsi přece říkal, že nás to čeká taky. Ale naštěstí to přichází nenápadně. Ani si nevšimneš. Svět, kterej se ti vejde do hlavy, se bude postupně zužovat a nakonec si budeš pamatovat jedno jediný číslo tramvaje. Té, která jede k obvoďačce do ordinace. A úplně to postačí, protože dál ke specialistům už tě poveze sanitka.“

„Blbče,“ řekl jsem podruhé.

Vojta se ovšem nedal přerušit. Dokonce se mi zdálo, že se svým proslovem dobře baví. „Náhodou si to umím představit úplně plasticky. Když bude dobře, uhlídám pár základních potřeb. Najím se, v lepším případě se ještě dobelhám na záchod a převleču do pyžama. Tohle už otec nedokáže.“

Vzpomněl jsem si na svého. I on nějaký čas žil, aniž se dokázal dobelhat na záchod a převléct do pyžama.

Vojta se nezastavil. „V hlavě už toho moc neudržím, ale jednou provždy si zapamatuju, že mi chutná rohlík od Kracíka, a tím se mi veškeré příští radosti smrsknou do dvou kusů pečiva. Jenže když mi je nepřinesou přesně tak jako posledně a troufnou si koupit nějaký jiný v Albertu, připraví mě o jedinou radost, kterou bych si ještě uměl užít. A já vypěním. Jako otec. Dvacetkrát mi to projde, příště mě skolí infarkt. Jako jeho. Normálka. Proč bych na tom měl být líp?“

„Netěš se,“ řekl Radek. „Než tobě bude sedmdesát, doktoři i na tohle něco vymyslí.“

„A prodlouží mi život, viď?“ odpověděl Vojta.

„Jo. Aby měl na tebe Alzheimer víc času.“

„Možná. Ale když se podívám třeba na ty Machovic dvojčata, tak si říkám, že by to nemuselo být úplně beznadějný,“ poznamenal jsem.

„Hříčky přírody,“ pravil Radek. „Na ty bych nesázel.“

Bylo ticho, potom se ozvala Yveta. „Hlavně že to tatínek přežil.“

Vojta pokrčil rameny. „Přežil,“ pravil suše.

Co taky na to říct právě Yvetě…

A zase bylo ticho.

„Náš tatínek se nevzteká,“ řekla Martina. „Jsou to jiné emoce. Ale stejně silné.“

„Hezky řečeno, ségra,“ ušklíbl se Radek. „Jiné emoce? Prostě v jednom kuse řve.“

„Křičí?“

„Ne. Brečí.“

„Vždycky, když mu přinesete rohlík z Alberta?“ zkusil jsem to odlehčit.

„Ne. Vždycky, když by chtěl někam jít, a uvědomí si, že tam nedojde. Když se těší na přenos nějakýho koncertu na Vltavě, a pak se uprostřed noci probudí a zjistí, že usnul dřív, než to začalo. Ale úplně postačí, když mu přineseš jakoukoli dobrou zprávu. Když mu dáš dárek k narozeninám. Nebo když se sejdem u stromku a ti dva prckové začnou rozbalovat. Dojme se prostě kdykoli a čímkoli.“

Když se oba narodili, měl už pan profesor Novotný po čtyřicítce. Jako já dnes. Jestli chci mít svoje děti, měl bych pro to začít něco dělat. Jakuba si Veronika odvedla, takže mi za pár let nikdo nepřinese dobrou zprávu ani dárek k narozeninám a já nebudu mít na stáří proč brečet.

„Přitom se docela dlouho držel,“ navázala Martina. „Ale potom to přišlo. Odpoledne měl na fakultě nějakou konzultaci a vzal si auto, i když jinak už jezdil docela málo. Jenomže my jsme chtěli jít ten večer do divadla a on nám měl hlídat děti… A pořád nejel. Čekali jsme hodinu, dvě… Místo divadla jsem obtelefonovávala špitály… A pak ho přivezli policajti.“

„Boural?“ zeptala se Yveta a jediným slovem mi připomněla Martinina muže.

„Ne. Jezdil po městě.“

„Jezdil po městě? Proč?“

„Protože nevěděl, kudy se jede domů. Tak jezdil, kam ho napadlo, občas se někoho zeptal na cestu, ale když se vrátil do auta, tak zjistil, že nic z toho, co si právě vyposlechl, mu nedává smysl. Prostě nevěděl, kudy je to doleva, kudy doprava, pod jakým mostem má jet a kolem jaké řeky… A tak jel kamkoli a doufal, že nějakou šťastnou náhodou trefí. Nakonec někde zahlídl policajty, tak u nich zastavil a oni ho dovezli domů.“

„Happy end,“ řekl jsem.

Radek se na mě ani nepodíval. „Jak se to vezme.“

„Asi za týden přišli s mámou k nám,“ pokračovala Martina, „a přinesli klíče. Tátovi sebrali papíry a máma je nikdy neměla. A tak nám věnovali auto.“

Škublo to se mnou podruhé.

Číšník přišel obhlédnout situaci. Vojta právě dopíjel. „Ještě kávu?“

„Ne, děkujeme,“ řekla Yveta. „Zaplatíme.“

Číšník odešel.

Yveta se otočila ke mně: „Ten jukebox si vezmeme rovnou s sebou?“

Ani náznak, že by si dělala legraci.

Mimoděk jsem si vzpomněl na paní Knotovou. Přijde pingl a vystaví ti účet.

Teď už aspoň vím, že na tom mém nebude čočková polívka. Zbývá se rozhodnout, jestli mají připočítat starej jukebox. Pustil bych si ještě někdy Neckáře? Asi ano. Pustil bych si ještě někdy Vondráčkovou? Určitě ne. Ale záleží právě na tom?

„Už jsem to s ním domluvila,“ řekla. „Svezl by nám ho do Poříčí. Neznáš někoho s dodávkou? A máš sedm a půl na účtu?“

„Neblázni,“ řekl jsem. Svítila na mě zelenýma kočičíma očima.

Jako bych se propadl časem.

Měla jsem tě ráda, zašeptala tenkrát a zmizela na spoustu let. A teď mi kupuje dárek k narozeninám. Abych se dojal jako pan profesor Novotný?

A pak? O co jí jde?

Zelené kočičí oči. Nic jsem v nich nedokázal přečíst.

7

V pátek ráno už jsem byl netrpělivý. První týden byl skoro pryč, sehráli jsme desítky kanast a pár pingpongových turnajů, ale ani pět minut jsem nebyl s Yvetou sám, ani jednu příležitost k vyjasnění situace jsem nepromarnil, protože žádná nenastala. Ale pátek ji sliboval, a velkou. Paní Zapletalová s Járinkou a Vojtou naplánovali túru přes Voseckou boudu až do Harrachova, Knotovi s Yvetou se přidali, naše máma taky, ale já jsem se rozhodl, že zůstanu s tátou na chatě. Jako Yveta, když šla tenkrát její maminka na Žalý. Táta mě sice posílal s ostatními, že prý žádnou péči nepotřebuje, a i kdyby potřeboval, je tady paní doktorka Fašková, ale když se ve čtvrtek po večeři přišel pan Faško zeptat strejdánka, kdy přesně se ráno odchází, že by se s manželkou přidali, přestal mě táta přesvědčovat. Zato Yveta oznámila, že se mnou zůstane na chatě.

Celý týden jsem se snažil marně, teď to zařídila ona. Je šikovnější. O rok šikovnější. Ráno jsem nemohl dospat, ale nebylo to těšení, byla to neuróza. Než v sedm zazvonil budík, rozbolelo mě břicho a ještě v pyžamu jsem musel vyběhnout na záchod. Jsi bledý, řekla máma, nemám raději zůstat doma? Ale ne, jen běž, řekl táta, já se o Pavla postarám a ty se konečně svezeš na ten Medvědín, vždyť se na to deset roků těšíš. Účastníci výpravy se ke snídani odebrali výjimečně už o půl osmé, v osm jsme se s nimi potkali v hale, to už mířili do botárny, ale mně pořád nebylo líp, na rohlík jsem si mazal džem bez másla a namísto kakaa jsem si objednal čaj. Yveta si naštěstí ničeho nevšimla, jenže když jsem dojídal, přišoural se Honzík Honzík a ptal se, jestli by Yveta nešla ven. Yveta řekla jasně, půjdu, tak v devět na houpačce, půjdeš taky? zeptala se mě, asi ne, vypískl jsem, asi si budu číst, ale ani napodruhé se mi nepodařilo promluvit přirozeně. Honzík spokojeně odkráčel za maminkou, táta se na mě podíval překvapeně, klidně běž s Yvetkou a s Honzíkem, mě přece hlídat nemusíš, takže situaci vůbec nepochopil, přestože je taky chlap. Nahoře v pokoji se ovšem ukázalo, že ji pochopil naprosto přesně, ženská nikdy neudělá to, co čekáš, řekl, když jsme zastlali postele a zavřeli okno, nesmíš se hned urážet, to je normální holčičí trik, vzít na rande někoho třetího, neztrácej hlavu, v deset přece Honzík půjde na svačinu, tak tady hodinku počkej a pak běž za nimi. Mezitím na stole rozložil partituru a čisté notové papíry, vytáhl tuš, ke kazeťáku připojil sluchátka a já jsem si lehl s knížkou do právě ustlané postele. Začíst jsem se nedokázal. Za deset deset jsem vstal a vyšel z pokoje, v chatě bylo ticho, nikoho jsem nepotkal, ale když jsem vstupoval do botárny, slyšel jsem v prvním patře klapnout kliku. Zrychlil jsem, aby Yvetě nebylo nápadné, že přicházím současně s paní Honzíkovou. Seděla na houpačce, Honzík dřepěl uprostřed pískoviště a něco složitého vypravoval, posadil jsem se do paláce, všimla si mě, ale nezamávala, seděl jsem marně a planě, ale naštěstí jen minutku nebo dvě, pak přišla paní Honzíková, přinesla jsem ti broskvičku, řekla a mně sklaplo, Honzík tedy neodejde a posvačí přímo na pískovišti, ale nejdřív si musíš umýt ruce, dodala paní Honzíková, pojď, však se za chvilku vrátíš. Celej den jsme mohli bejt spolu sami, řekl jsem Yvetě, když odešel. Já vím, odpověděla, ale Honzík tady nemá žádnýho kamaráda, to mu přece nemůžeme udělat! Mě to taky nebaví, ale on je ještě malej, kdybys mi s ním pomoh, třeba by tě napadlo něco zábavnýho. To jo, něco zábavnýho mě napadlo, ušklíbl jsem se v duchu sám nad sebou. Honzík broskev spořádal ještě v chatě a vrátil se, chvilku jsem zůstal v paláci, ale na žádnou hru jsem si nevzpomněl, mlčky jsem se sebral a vrátil se do chaty, táta zvedl hlavu, ale na nic se neptal a dál maloval noty. Otevřel jsem knížku, ale číst jsem nedokázal.

Po obědě jsme se sešli na šestnáctce, v jejím pokoji, a sami dva, protože Honzíkovi maminka nařídila polední klid. Víš, řekla tiše, pro mě to tady není lehký, všude vidím tátu a mámu, už se mi o nich dvakrát zdálo, že jsou tady se mnou, ale táta umřel a máma je víc ve špitále než doma, nevěděla jsem, jestli sem mám vůbec jezdit, bála jsem se, že budu pořád brečet, ale naštěstí jenom vzpomínám a nebrečím, a když se mi chce řvát, jako třeba dneska, tak mě Honzík vlastně docela rozptyluje. To já bych možná taky dokázal, řekl jsem pitomě. Usmála se. Chtěl jsem jenom vědět, jestli spolu chodíme, nebo ne, řekl jsem ještě hloupěji a v nejhloupější chvíli, podívala se na mě a její výraz se během vteřinky změnil, zachytil jsem ho, byl to stejný výraz, jako když se s Honzíkem domlouvala na kotrmelcích. Výraz hlubokého pochopení pro můj věk. Chtěl jsem se zvednout a vypadnout, ale nohy byly úplně dřevěné. Víš, já mám jednoho kamaráda na gymplu, řekla, teď půjde do třeťáku, jestli chodíš na Provázek, tak jsi ho určitě viděl, občas v něčem hraje a docela slušně zpívá. Nevím, nevzpomínám si, moc tam nechodím, mluvil jsem zadýchaně a zajíkavě a styděl jsem se za to, jsem strašně ráda, že tady jsi, protože kdybys tady nebyl, stýskalo by se mi i po tobě, tak já jdu, řekl jsem, počkej, řekla, ale nepočkal jsem, šel jsem do pokoje, táta ležel a spal, tvrdě a nahlas, jako každý den po obědě, vzal jsem si adidasku a vypadl z chaty, šplhal jsem do lesa zkusit najít bunkr a omluvit se Karolíně, ale zamotal jsem se mezi jedlemi, sedl jsem si do trávy a díval se k chatě, okno Yvetiny šestnáctky bylo beznadějně zavřené, možná leží na posteli a brečí, že to pokazila, ale to těžko, proč by brečela, vždyť o nic nepřišla, nic jí nechybí, snad jen ten kluk ze třeťáku na Něvské, ale však se ho dočkáš, Yveto, chtělo se mi usnout, lehl jsem si na záda a díval se nad sebe, dočkáš se, jestli si teda během prázdnin nenajde jinou, ale to se dozvím až příští rok na Karlovce anebo vůbec, bylo ticho, jen občas se ozval sotva slyšitelný virbl padajícího jehličí, pak jsem se probudil, ale jestli se mi nezastavily hodinky, tak jsem dřímal sotva dvacet minut, z dálky jsem zaslechl hlasy, probudil jsem se víc, poznal jsem vláčné tempo Honzíkovy řeči i rytmus Yvetiny měkké chůze, lehl jsem si do pozoru, aby mě neviděli, a vzpomněl jsem si, jak jsem tady úplně stejně napjatý kdysi ležel s Karolínou, když nás šly hledat maminky, Honzík a Yveta minuli můj úkryt, najednou jsem se cítil strašně trapně, tohle přece nemám zapotřebí, vstal jsem a sešel na cestu, ozval se růžový štěrk pod mýma botama, Honzík ho neslyšel, ale Yveta ano, otočila se, ale jen trochu, potkali jsme se očima, ale jen na chvíli, po Ježkových schodech jsem seběhl k chatě, v botárně jsem vrazil do Hany, hledala tě Yvetka, šli s Honzíkem do lesa pro větve, večer uděláme táborák, možná bys je ještě dohonil, díky, řekl jsem, já to zkusím, ale šel jsem dovnitř do chaty a rychle vběhl na záchod, abych jí nemusel nic vysvětlovat, a když odešla, vyběhl jsem do pokoje. Táta už nespal, seděl u stolu a znovu zapisoval pihy do notového papíru, sundal jsem ponožky i kalhoty a zalehl do postele, nechceš si něco pustit? ptal se táta, copak nepotřebuješ magneťák? ptal jsem se já, už ne, už jenom opisuju, řekl. Přenesl jsem si kazeťák k posteli, táta mi podal veliká sluchátka, měl jsem s sebou jen pár kazet, bráchova Hutku, Kryla, ale nakonec jsem přece jen sáhl po Neckářovi. Velkej tedy zřejmě pořád ještě nejsem. Zaplatíš svou útratu / Čas příjezdů, čas návratů / V neděli večer / Brzo osmá odbije… Usnul jsem.

8

Sobota 12. 8. 1972

Probudil jsem se chvíli po páté, rozednívalo se a tenký závěs venkovní světlo nepohltil. Věděl jsem, že už znovu neusnu. Noc před odjezdem tady vždycky špatně spím. Ale těžkou hlavu jsem měl už včera večer. Možná byl měsíc v úplňku, nevím, ani Petr s Pavlíkem neusínali snadno, možná proto, že to včera u táboráku přetáhli. Převraceli se, ještě když jsem šel spát já, a to už bylo dávno po půlnoci.

Jakmile začala být včera po půl desáté i u ohně zima a nezbývaly už žádné špekáčky, společnost se začala rozcházet. Trošku mi to bylo líto, některé Faškovy historky byly skvělé a zábavná je i jeho snoubenka, která konečně odložila skripta a aspoň na jeden večer se k nám přidala. Anekdoty vypráví dokonce ještě lépe než on. Laskavý hlas, žádné emoce, a pak pointa. „Víte, jak se řekne rusky Pes Filipes? Nevíte? Sabáka Fílisabáka!“ Jednoduchá, výborná. Tátovi se bude líbit.

Vůbec ten táborák nebyl špatný nápad. S pomocí několika rekreantů Franta už během dne na louce u pinkponkárny ohraničil ohniště, pokosil trávu v jeho okolí a z lesa nanosil větve. Škoda, že minulý pátek pršelo, kdyby bylo lepší počasí, mohli jsme u ohně posedět i s Milanem. Určitě by se mu to líbilo. Ostatně kolega Kroupa odcházel včera od ohně téměř jako poslední a byl velmi spokojený a uvolněný. Ale tykání mi stále ještě nenabídl.

Když už skoro všichni odešli, pomáhali jsme s úklidem. František mi svěřil tác se spoustou talířků, který se mi podařilo bez nehody dopravit do chaty, přestože jsem měl něco málo popito. Šli jsme společně s Tonim a Láďou, kteří odnášeli basy s prázdnými lahvemi. Když už jsme byli skoro u chaty, vzpomněl si Láďa, že na pařezu kousek od ohniště zapomněl vestu, a protože prý nebyla levná (přivezl si ji na jaře ze zájezdu do západního Německa), nechtěl ji tam nechat přes noc. Náklad nám složil k nohám a vrávoravě odešel. Zůstali jsme s Tonim sami před chatou. Zapálil si. „Ty kouříš?“ zeptal jsem se ho. Uvědomil jsem si, že ani v červené jídelně ani před chatou se k Milanovi nikdy nepřidal. Chvíli mlčel. „Někdy. Ale zato dlouho. Už skoro třicet let,“ řekl a usmál se. „Nikdy jsem tě s cigaretou neviděl,“ řekl jsem. „Hm,“ odpověděl.

Láďovi to trvalo. Toni se zahleděl na plácek vedle chaty, na kterém Franta parkuje gaz, když ví, že dlouho nikam nepojede, a najednou řekl: „Dřív tady stála taková… jak tomu říkáte… kolna? kůlna? Dřevěná… Docela velká… Ale útulná… Bez světla…“ Nadechl se, ale nic dalšího neřekl. „Kdy dřív?“ zeptal jsem se. „Já sem jezdím teprve pět let…“ Znovu se nadechl. „Dřív,“ řekl. „Před válkou.“ „Cože?“ řekl jsem. „A za války,“ dodal.

Když jsme pak v kuchyni předali lahve i talíře a Láďa nám popřál dobrou noc, pozval mě Toni do červené jídelny prý na poslední dvě deci, přestože bylo už skoro půl jedenácté. Jindřiška přinesla celou láhev.

Měl jsem devět roků, když válka začala, a patnáct, když končila. Tátova mladšího bratra hned na začátku okupace zastřelili. Bylo to až do osmašedesátého jedinkrát, kdy přede mnou táta plakal. Strýce Bohuše jsem skoro neznal, bydlel v Plzni, zatímco tátu těsně před Mnichovem převeleli do Jičína, a to byla přece jenom dálka. Ale pana profesora Přerosta z hranického gymnázia, kterého umučili sotva rok po heydrichiádě, si pamatuju dodnes. I paní profesorovou, která válku přežila, ale už se nikdy neusmála. Ani na mě. I jejich Aničku si pamatuju. Hezká žabka. Hrozná doba.

Nemohu říct, že bych vůči Tonimu necítil aspoň malou lítost. Přijít o otce tak mladý… Sám tolikrát o vlásek uniknout smrti. Uchránit muzikantské prsty, vždyť je to zázrak! Ale nemohu to překousnout. Nejde to.

Když jsem byl mladý, maminka mi často opakovala, že nemám nikoho soudit, pokud si nemohu být jistý, že bych se na jeho místě zachoval lépe. A já to zrovna předevčírem musel připomenout Petrovi. Už ani nevím proč.

Jenomže jak mám vědět, jestli bych se na Borowitschkově místě zachoval líp?

Copak si můžu sám sebe představit v německé uniformě?

9

Uslyšel jsem ji, sotva jsem vyšel na chodbu a zavřel za sebou dveře od pokoje. Byla neděle, čas příjezdů, čas návratů, do oběda zbývala ještě nejméně půlhodina, na schodišti se začali objevovat noví hosté, neznal jsem nikoho, ale zdravil všechny, protože tak se to na Karlovce dělá. Klíče jsou ve dveřích, Karolínko, volala za ní Hana, Procházkovi si ještě s kýmsi povídali v hale, na schodišti pode mnou se objevila oranžová taška a za ní Karolína v červených riflích, stejných jako tenkrát dávno, jenže o pár čísel větších a úplně jinak tvarovaných, hleděl jsem na ni z výšky prvního patra, ale přes tu převahu se mi podlomila kolena, zdvihla hlavu, řekla čau kluku a usmála se, čau holko, řekl jsem, kolikátku máte?, zase jedenáctku, řekla, malej pokoj, ale můžem bejt rádi, že nám dali aspoň ten, naši se rozhoupali až na začátku prázdnin, už jsem se bála, že celý léto zkejsnu v Praze, zkejsneš?, to slovo jsem ještě neznal, ale vzal jsem tašku a pustil Karolínu před sebe, je jí sotva patnáct, ale zadek má jako dospělá, uvědomil jsem si, takhle má vypadat ženská, kdepak Yveta, lacl nelacl, a hned mi došlo, jaké mám obrovské štěstí, že Yveta chodí s tím klukem, co půjde v září do třeťáku, kam koukáš, prosím tě, řekla, nikam, řekl jsem, zasmála se, možná zbytečně nahlas, hele, já odpoledne odcvičím a půjdem do lesa, ne?, jsou tady Yveta a Vojta, řekl jsem, to je fajn, řekla, a Honzík?, zeptala se, ten taky, řekl jsem, a už se naučil utíkat?, zasmála se, nevím, řekl jsem, zatím s Yvetou trénují kotrmelce, a Novotnejch?, zeptala se, ti mají přijet dneska, říkala máma, tak fajn, domluvíme se po obědě, jo?, vzala za kliku a vklouzla do jedenáctky.

Po obědě jsme se všichni usadili do zelených křesel v hale.

„Už jsem tě dlouho neviděla,“ řekla Karolína Yvetě.

„Já tebe taky ne,“ řekla Yveta Karolíně.

„Musíš jezdit častěji,“ řekla Karolína Yvetě.

„Teď možná zase budu,“ řekla Yveta Karolíně.

„To je dobře,“ řekla Karolína.

Obě se usmívaly. Ale nějak zešikma.

„Nepůjdem si zahrát pinčes?“ zeptal se Vojta.

„Jasně!“ vykřikl Radek, kterému Vojta poskytl záminku k novému nadšení. „Máme s sebou nový pálky. Mechovky! Číííínský!“ vykulil oči.

„No… mohli bychom,“ řekla Martina. „Ale je nás moc.“

„Můžem hrát obíhačku,“ napadlo Yvetu.

„Já musím cvičit,“ oznámila Karolína. Jako bych nevěděl.

„Vždyť jste sotva přijeli,“ podivil se Vojta.

„Já taky musím cvičit,“ řekl zvolna Honzík.

„A co hraješ?“ zeptala se Yveta. Ale ne Honzíka.

„Teď jenom nějaký etudy,“ odpověděla Karolína. „Abych nevyšla ze cviku. A ty ještě hraješ, Yveto?“

„Trochu…“

„A co?“

„Naposledy Czerny. Pasážová cvičení.“

„A jo. To jsem kdysi taky hrála.“

„Kdysi?“

„Dva, tři roky.“

„Aha,“ uzavřela Yveta a znovu se divně usmála. „Tak běž cvičit. A my půjdem na ten pinčes, ne?“

„Jasně!“ vykřikl Radek podruhé a znovu vykulil oči. „Já skočím pro ty mechovky!“

Vojta vstal a vydal se do kanceláře pro klíče od pingpongárny.

„Ale to se musíme převlíct,“ řekla Martina a vyběhla za Radkem.

Honzík neřekl nic, ale i on váhavě zamířil ke schodišti.

Zůstal jsem v křesle. Karolína taky. Yveta seděla naproti mně a tvářila se nepříjemně. Nikdo nepromluvil.

Než to začalo být Karolíně dlouhé. „Tak já jdu hrát, ať to mám za sebou.“

„Jen běž,“ odpověděla Yveta. Nepoznával jsem ji.

Karolínu ovšem nezasáhla. Místo odpovědi se obrátila ke mně a klidně pravila: „Já na tebe potom ťuknu, jo? Jste na osmičce?“

„Jo,“ řekl jsem nechtěně vysokým hlasem.

Odešla.

A odejít uměla.

Když byla pryč, promluvila Yveta. „Víš, že slintáš?“

„Cože?“

„Slyšels dobře.“

Nadechl jsem se. Ještě jsem neuměl být zlý, ale zkusil jsem to. „Víš co?“

Čekala, až se odhodlám.

„Běž si hrát s Honzíčkem.“

Povedlo se.

„Jsi trapnej.“

Vojta se vrátil s klíčem a zachytil napětí. „Stalo se něco?“

„Ne,“ odpověděla mu Yveta, vstala, otočila se ke mně a veškeré zlo, na které jsem se před chvílí vzmohl, přebila jedinou větou. „Hlavně si při tom neubližte, děti.“

Přečetla mě jako noviny.

Rozhodl jsem se, že s ní už nikdy nepromluvím ani slovo.

![](image/divider.jpg)

Červené rifle vyměnila za obyčejné, ale pořád byla krásná. Les voněl.

„A nebylo to někde tady?“ zeptala se.

„Co?“

„No ten bunkr přece.“

„Kdepak, ten byl mnohem hlouběji v lese.“

„Hm… A co když ho nenajdeme?“ Najednou promluvila úplně jinak. Žádná melodická linka. Nápadné decrescendo. A na konci věty chyběl otazník. „Vždyť si vzpomeň, byl po těch deštích úplně rozmáčenej a už jsme neměli čas ho opravit.“

„Tak si postavíme jinej.“

„Kde?“ To už skoro šeptala.

„Třeba tady.“

„Tady by nás našli.“

„Kdo?“

„Yveta a všichni ostatní.“

„Ti budou hrát obíhačku tak dlouho, než to Radka přestane bavit. A to bude až před večeří.“

„Třeba jo,“ řekla. „A třeba ne. Pojď!“

Místo pro nový bunkr jsme přestali hledat, až když jsme se borůvčím a popadanými větvemi proklestili dostatečně hluboko do lesa. Sedl jsem si do jemné a měkké trávy, lehla si vedle mě, bylo ticho, jen sem tam ten jehličnatý virbl jako předevčírem, lehl jsem si k ní, zase jsem se díval do nebe, jako předevčírem, ale přes vrcholky stromů jsem z něho viděl jen málo. Pak mi i to málo zakryly Karolíniny vlasy.

„Jdeš na konzervatoř?“

„Jo.“

„Co přijímačky?“

„Nemusela jsem,“ usmála se, ale ne příliš vesele. „Stačilo napsat životopis.“

„Jak to?“

Chvíli přemýšlela, jak mi to vysvětlí. „Kdybys vyhrál fyzikální olympiádu, taky by tě na gympl vzali bez přijímaček.“

„Tys vyhrála klavírní olympiádu?“

Usmála se znovu, veseleji. „Něco takovýho.“

Pohladil jsem ji. „Ty, holko, a to tričko už nemáš?“

„Jaký?“

„To písmenkový!“

„To zeměpisný? Ne, z toho už jsem vyrostla.“

„Na první pohled,“ řekl jsem. Zasmála se stejně, jako když mě před obědem přistihla, že jí koukám na zadek.

„Co Rottrová? Ještě ji posloucháš?“

„Už moc ne.“

„Střapatá nahatá holka?“

„Nohatá.“

„Nahatá.“

„Ale ne, nohatá. Co se na mě z fotek starých kouká.“

„Tak vidíš, že ji posloucháš.“ A tu tvou starou fotku z Plání doma určitě najdu.

Čím víc jsme se tiskli k zemi, tím víc les voněl. A čím víc jsme přivírali oči, tím víc jsme toho viděli. Dva příští týdny na Karlovce, ostrý obraz, syté barvy. Celé dva týdny tady budeme spolu. Čím víc jsem myslel na to, jak jsem se loni styděl vzít ji za ruku, tím pevněji jsem držel teď.

Nedaleko komusi zapraskalo pod nohama. Srnec? Laňka? Bylo mi to jedno, nechtěl jsem se ani pohnout. Karolína se vymrštila a vykřikla: „No Vojto? Yveto?“

Opřel jsem se o předloktí a nevěřícně jsem hleděl na dvojici před sebou. „To myslíte vážně?“ řekl jsem. Jenže zase nejméně o kvintu výš, než jsem chtěl.

Srnec mávl rukou, spíš vztekle než znechuceně. Laň nasadila posměšný výraz.

„Hrajem tady bojovku,“ oznámila. „Měli jste si zalízt dál od chaty.“

„Jsme dost daleko.“

„Dost ne, jak vidíš.“

„Říkali jste, že jdete na ping-pong.“

„Už nás přestal bavit. Náhoda. Co se dá dělat.“

S mírnými obtížemi se za Vojtou a Yvetou připlahočila Martina s Radkem.

„Tady jsou!“ vykřikl Radek radostně. V ruce držel zelenou pálku. Čínskou mechovku.

„Náhoda?“ obrátil jsem se na Yvetu.

„To jsme je ale našli moc brzo,“ pronesl tiše a smutně Honzík. Za nízkým stromkem skoro nebyl vidět. „Škoda. Koho budeme hledat teď?“

Chvíli bylo ticho. „Mě,“ pravil Vojta. „Já se jdu někam schovat. Promiň, Karolíno. Sorry, Pavle.“ A vydal se k chatě.

Znovu jsem vzal Karolínu za ruku a vyrazili jsme pár vteřin po něm.

![](image/divider.jpg)

V sobotu přesně v deset hodin dopoledne postavila Yveta svůj kufřík k těm dvěma, které před chvílí snesl do haly pan Knot. Z celé party byla jediná, kdo toho dne odjížděl domů. Všichni ostatní zůstávali. Navzdory nedělní bojovce jsme partu udrželi. Martina se na nic neptala, Radek s Honzíkem si ničeho nevšimli. Yveta se nám dvakrát omluvila. Karolína s ní začala mluvit v úterý večer. Já ne. Neměl jsem důvod. Byla mi lhostejná.

Teď stála mezi kufry, klíče od šestnáctky už odevzdala Hance, do pokoje se tedy vrátit nemohla. Byla smutná, jako býval poslední sobotu na Karlovce každý. Za chvíli přijde Franta a začne kufry rovnat do gazu. Všichni ostatní hrají v klubovně Karolíniny Monopoly. Yveta nechtěla. Říkala, že do oběda to nedohrajeme a ona by se už po obědě nemohla ke hře vrátit.

Z kuchyně vyšli Hanka s Frantou. Hana si rozvázala zástěru a hodila ji na hromadu špinavého prádla, která jako každou sobotu dopoledne rostla v rohu haly pod zrcadlem. Franta se k ní otočil. Všimla si a přes zuby řekla: „Už mi dej pokoj.“ Franta chvíli postál, pak pokrčil rameny a mezi mnou a Yvetou prošel do botárny. Neřekl nic. Za chvíli nastartuje gazík a předjede před vchod.

„Všiml sis, že Hana letos nebydlí s Frantou?“ řekla Yveta.

„Cože?“

„Spí na jedničce. V tom služebním pokoji, kde nikdy nikdo nebydlí.“

Nevšiml jsem si.

„Asi se pohádali,“ řekl jsem.

„Asi,“ řekla.

Chvíli jsme stáli mlčky.

„Měla jsem tě ráda,“ zašeptala a namířila na mě zelené oči.

„Já tebe taky.“ Ale znělo to tvrdě. Nesmyslně tvrdě. A o kvartu níž než normálně.

Nevím proč. Vůbec jsem to tak nechtěl.

Na další věty jsme se nezmohli. Potom se ozvaly kroky na schodišti, do haly vešli manželé Knotovi, oznámili, že se jdou letos naposledy projít k mlýnku, a zeptali se Yvety, jestli nechce jít s nimi.

„Ráda,“ řekla Yveta.

„Nechceš jít taky, Pavlíku?“ oslovila mě nápadně laskavě paní Knotová.

Zavrtěl jsem hlavou, ale tak slabě, že si toho možná ani nevšimla. Otočil jsem se a zamířil do patra. Na rozdíl od Yvety jsem měl kam jít. Klíče od osmičky byly zatím v našem držení.

Na pátém schodě jsem se zastavil. Pro ještě jeden poslední pohled. Ale rifle s laclem už odcházely z chaty.

Během příštího čtvrtstoletí ji uvidím jenom jednou. Na pohřbu její maminky.

To už budeme konečně velcí.

10

Krůtí maso na paprice, kolínka. Je tady levně.

„A bál ses tenkrát?“ zeptal se Radek Vojty.

Chvíli přemýšlel. „Trochu. Určitě míň, než bych se bál dnes.“

„Jak to myslíš?“

„Jsem starší. Obecně se tak nějak víc bojím.“ Nebylo jisté, že si dělá legraci.

„Vašim jsi to řekl?“

„Samozřejmě.“

„A jinak?“

„Jinak nikomu.“

„Ani kamarádům?“

„To nešlo. To se nesmělo.“

Přišel jsem pozdě, ale věděl jsem, o čem hovoří. Ani kamarádům to tehdy Vojta neřekl. Možná by mi to po těch letech mělo být jedno. Jenže není. Leží to mezi námi už patnáct roků, i když se oba tváříme, že se nikdy nic nestalo. Byl to nejlepší přítel. Od té doby žádného nejlepšího přítele nemám.

A navíc mě bolí nohy. Vypadl jsem z kondice. Přitom ta túra nebyla dlouhá. Špindlerovka, Petrovka, Martinovka, Labská, Vrbatka, Mísečky. Něco málo přes dvacet.

„Nemáte někdo francovku?“

Yveta se rozesmála. „Připomeň mi, až půjdeme na pokoj. Jestli mi po dnešku nějaká zbyla, je tvoje.“

Tváří se nezáludně. Jen občas v těch zelených očích zahlédnu něco, co v nich kdysi nebývalo.

Paní Knotová to určitě věděla už tehdy, i kdyby na to náhodou nepřišla sama. Vytáhnout z redakční sekretářky, kdo tenkrát těch nepodepsaných třináct řádků o strejdánkovi sesmolil, nemohlo být obtížné. A určitě to před Yvetou netajila.

„I když musím říct, že jsi mě dneska zklamal,“ řekla.

„Proč?“ Že by to konečně vybalila?

„Tak nádhernej a levnej jukebox! Sedm a půl tisíc, a ty ho necháš stát. Teď abych ho platila celej sama. Doufám, že mi aspoň někde seženeš ten singl.“

„Miláčku?“ oddechl jsem si.

„No jistě!“

„Kdybych ti koupil cédéčko i s novým přehrávačem, přijde to levněji než singl se starým jukeboxem. Ostatně kdo ví, jestli ještě vůbec bude hrát.“

„Copak tebe neláká mít doma takovýhle muzeum? Když jsi byl malej, moh ses po něm utlouct. A já taky. Vždyť jsme na ty túry chodili, jen když naši slíbili, že nám v každý boudě dají korunu.“

Radek zavrtěl hlavou. „Fakt?“

„Proč se šklebíš?“ zareagovala. „Jsme prostě starší a máme svý společný zážitky. Co je na tom divnýho?“

„Nic. Akorát konečně vím, proč jste se tady všichni chtěli po těch letech sejít. Abyste si pustili Vondráčkovou z jukeboxu!“ nepřestával kroutit hlavou a chystal se k další výchovné promluvě. Bylo mi jasné, že u muziky nezůstane. Nejspíš zase začne o tom, jak jsme podělali revoluci. Nebo o osvícené autokracii.

Na druhé straně… Už cestou z Martinovky mě napadlo, že zrovna tohle by nemuselo být nejhorší řešení. Ostatně kdo ví, jestli jsme přes ty kecy o demokracii tenkrát po Havlovi nechtěli spíš něco takového. Možná že celá ta porevoluční kocovina a blbá nálada vznikla jen proto, že jsme se právě té osvícené autokracie nedočkali. Že jsme nedokázali najít správného autokrata, protože jsme mysleli, že už ho máme. Sametové nedorozumění?

Asi se opravdu něco nepovedlo. Ještě při desátém výročí nás plácali po ramenou, zvali na výstavy a fotili do novin. Tohle jsou naše časy, říkal jsem si spokojeně, to my jsme zařídili svobodu, to my jsme v téhle zemi vyvětrali! Ano, pane, a ještě prosím z profilu, tady před tím panelem, byl byste tak laskav?

Loni po patnácti letech už to bylo chladnější.

Anebo jsme prostě odezněli? Dnešní študáci sedávají ve stejných lavicích jako kdysi já a hledí na mě stejně, jako já jsem hleděl na své učitele. Nedávno jsem se jim při jednom vypravěčském záchvatu snažil sdělit, jak úžasný to byl pocit vidět poprvé v trafice na pultě Lidovky a z rádia slyšet zpívat Kubišovou, a pak jsem si těch pohledů všiml. Když nám bylo patnáct, stejně nevěřícně jsme na školních besedách pozorovali koncentráčníky, partyzány a válečné veterány, a vůbec nám nestálo za to zjišťovat, který z nich je pravý a který falešný. Jedni i druzí přijeli z druhohor, jedni i druzí patřili do jiných časů. Vysvětlovali, vzpomínali, hlas jim vibroval a vynechával a s každým dalším slovem bylo zase o něco jasnější, že už se déle než třicet let nepodívali na hodinky. Nevěděl jsem, že to tak mezi generacemi bývá. Všichni píšeme na tabuli stejné datum, žijeme vedle sebe, vrážíme do sebe na ulicích, ale každý v jiném čase. Každý v tom svém. Děti zítra, študáci dnes, já včera. A naši žili do posledních svých dnů předevčírem, uvědomil jsem si. Ale proč jsem na to přišel až teď?

Zažil jsem konec starých časů a začátek nových. Moc jsem chtěl, aby ty nové byly moje, a stále ještě se tvářím, jako že jsou. Ale nejsou. Dokonce si myslím, že už vůbec nejsou. Už jsou pryč.

Příliš mnoho věcí v mém životě je najednou jinak. Naši byli už moc staří. A Veronika příliš mladá.

Ano, Radku, přijel jsem do Lhotky právě proto, abych mohl znovu naházet pár mincí do jukeboxů. Ale nebudu utrácet za Neckáře, a už vůbec ne za Vondráčkovou.

Karolína přece poslouchala Rottrovou.

Možná se jí změnil vkus. Skoro dvacet let o ní vůbec nic nevím. Třeba je šťastně vdaná, má sedm dětí, hausbót, manžela s firmou v daňovém ráji a dávno neví, že existuju.

Možná je dobře, že nepřijela.

A třeba není šťastně vdaná, nemá sedm dětí a pořád ještě ví, že existuju. Třeba jenom neví, že právě dnes existuju zrovna tady.

Očima jsem se potkal s Yvetou. Usmívala se, něco říkala, pak domluvila a dívala se na mě, jako by očekávala reakci. Zřejmě se mě na něco ptala, jenže já jsem neposlouchal.

„Karolína se ještě neozvala?“ vystřelil jsem místo odpovědi a neměl jsem to dělat.

Yvetin výraz zvážněl. „Ne, neozvala,“ řekla.

Chvíli bylo ticho. Ostatní na mě zaraženě hleděli, jenže jsem si toho nevšiml včas.

„A opravdu jsi ji pozvala?“

Odložila skleničku, pomalu vstala a odešla z jídelny. Atmosféra se proměnila, přestože nikdo neřekl jediné slovo. Yveta se za chvíli vrátila s mobilem a propiskou, na baru ze skleničky vytáhla vizitku Boudy Na horní, mlčky se posadila, pár vteřin listovala v mobilu, na rub vizitky opsala číslo a podala mi ji. „Můžeš jí zavolat.“

Vestoje dopila a beze slova odešla podruhé. Vrátila se s alpou francovkou, postavila ji přede mě, řekla dobrou noc a odešla potřetí.

„Ty jsi vůl,“ řekl Radek. I Vojta se díval jinam.

„Co se děje?“ vypěnil jsem. „Prostě mi tady Karolína chybí! Jsem na ni zvědavej!“

„Musel ses ptát zrovna teď?“ I Martina byla rozčílená.

„Proč ne zrovna teď?“

„Copak jsi ji neposlouchal? Zvala tě na rande, jestlis to nepochopil!“ Radek měl konečně navrch.

„Na rande? Mě?“

„Já nevím,“ Radek se rozhlédl kolem a očima objal publikum, „když se mě holka zeptá, jestli se s ní nechci jít po večeři projít, tak to beru jako pozvání na rande. Ty ne?“

„Neposlouchal jsem, myslel jsem si na svoje.“ Bylo lepší se přiznat.

Ovšem jestli Yveta chtěla, abych se s ní šel projít, tak to nejspíš nebylo pozvání na rande. Naopak. Pokud se chce pohádat o strejdánkův záznam v registru svazků, má nejvyšší čas.

„Dneska ráno jsme v Poříčí nakoupili pár věcí…“ promluvila po chvíli Martina.

„Jakých věcí?“

„Baterky, gumový rukavice, kanystry, co já vím, co všechno… Mělo to být překvapení. Ráno se stavíme pro jídlo a pro pití…“

„K čemu jídlo a pití?“

„Chceme s Radkem poobědvat na Karlovce. Proto jsme sem přece přijeli… A říkali jsme si, že vás všechny pozveme na řízek. Bude neděle,“ smutně se usmála.

„Jídelna je zamčená,“ řekl jsem.

„To nech na mě,“ pravil Radek hlasem Jamese Bonda.

„Pavle,“ znovu promluvila Martina, „jestli to nechceš pokazit, tak běž za Yvetou a zkus jí to nějak vysvětlit. Ono jí na tom asi záleželo, víš? A podnikat něco na Karlovce bez ní, to přece nejde…“

Na chvíli mě skoro dojala.

„Jsi vůl,“ zopakoval Radek. Asi se potřeboval ještě jednou uvolnit.

Aspoň jsem se rychleji vzpamatoval. O příčinách Yvetina zájmu zůstat se mnou mezi čtyřma očima jsem měl přesnější představu než ostatní. Jenže mám kvůli tomu Martině zničit její romantické plány a připravit ji o oběd v jídelně, kde už se kdovíkolik let neutírá prach?

Nechtělo se mi, ale vstal jsem.

![](image/divider.jpg)

Do patra vedlo jen pár schodů. Zaklepal jsem.

„Je otevřeno,“ řekla.

Napůl seděla na posteli a napůl v ní ležela. Neotočila se ke mně. Od stolku slabé světlo noční lampičky a kolem očí rozmazaný mejkap.

„Promiň, Yveto. Nerozuměl jsem, cos mi říkala, myslel jsem na něco jinýho.“

Kývla hlavou. „Já vím.“

„Pojď se mnou dolů,“ řekl jsem. „Už o Karolíně nebudeme mluvit.“

Nekývla, zavrtěla.

„Jsem na ni zvědavý, stejně jako jsem byl na tebe. Nic víc.“

Lžu. Dobře to ví.

Stál jsem v pootevřených dveřích a předstíral jsem, že čekám, až změní rozhodnutí. Ale bolely mě nohy. A dobře jsem věděl, že mezi dveřmi nemůžu stát do rána. Mám počkat? Nebo odejít? A kam? Za ostatními, nebo rovnou do pokoje?

S každou další vteřinou jsem si připadal stále směšnější. Kdybych tady měl auto, sbalím se a odjedu ještě teď v noci.

Poslední pokus. „Yveto…“

Nic. Dívala se jinam.

V tu chvíli mi ujely nervy. Dál už tady opravdu stát nebudu.

„Víš co? Máš se mnou nějaký problém? Já s tebou taky. Tak si to řeknem, ne?“

„Ty máš se mnou problém?“ spustila nohy z postele. „A jakej, prosím tě?“

Podíval jsem se přímo do kočičích očí. Neuhnula.

„Víš to, nebo to nevíš?“ řekl jsem.

</section>
